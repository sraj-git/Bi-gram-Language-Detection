बदरुद्दीन से जलालुद्दीन मोहम्मद अकबर बने तक के कहानी
भारत के इतिहास में अकबर के नाम बहुत खास स्थान राखेला। मुगल वंश के ए शासक के शासन के कुछ लोग खास महत्व के संगे याद रखेले। एही अकबर के पूरा नाम जलालुद्दीन मोहम्मद अकबर रहे। उनुकर जन्म 15 अक्टूबर 1542 के भईल रहे। बचपन में 'बदरुद्दीन' कहाए वाला अकबर के नाम 'जलालुद्दीन मुहम्मद अकबर' 1546 ई. में खतना के मौका प उनुकर पिता हुमायूँ रखले रहन।

मात्र तेरह साल के उमर में अपना पिता के मरला के बाद दिल्ली के राजगद्दी प बईठे वाला बादशाह अकबर एकमात्र अयीसन मुगल बादशाह रहले जेकरा के हिन्दू अवुरी मुस्लमान के बराबर प्यार अवुरी सम्मान मिलल। उ हिन्दू-मुस्लमान संप्रदाय के बीच के दूरी कम करे खातिर 'दीन-ए-इलाही' नाम के धर्म के स्थापना कईले।

अकबर के दरबार हमेशा सभका खातिर खुलल रहत रहे। उनुका दरबार में मुस्लमान के मुक़ाबला हिन्दू सरदार के गिनती जादा रहे।

नसीरुद्दीन मुहम्मद हुमायूँ अवुरी हमीदा बानो के संतान, अकबर के बाबा के नाम जहीरुद्दीन मुहम्मद बाबर रहे। अकबर के जन्म के समय हुमायूँ के हालत अयीसन ना रहे कि उ अपना बेटा के जन्म प अपना सगा-संबंधी संगे कवनो जश्न मनावस चाहे उपहार देस।

हुमायूँ के शासन करता मुश्किल से नव साल भईल रहे कि 26 जून, 1539 के गंगा के किनारे 'चउसा' (जिला, शाहाबाद (बक्सर) बिहार) में शेरख़ाँ (शेरशाह) से हार गईले। चउसा के हार के बाद कन्नौज में हुमायूँ के एक बेर फेर अपना किस्मत के आजमावे के मौका मिलल।

लेकिन शेरशाह 17 मई, 1740 के फिर एक बेर अपना से कई गुना अधिका सेना वाला हुमायूँ के हरा देले। एह हार के बाद हुमायूँ के पश्चिम के ओर भागे के परल। बहुत दिन तक उ राजस्थान के रेगिस्तान में भटकत रहले, लेकिन कतही से उनुका के केहु के मदद ना मिलल। एही बीच उनुकर मुलाक़ात हमीदा बानो से भईल अवुरी 14 साल के हमीदा के बियाह हुमायूँ से हो गईल।

हुमायूँ, शेरशाह से मिलल हार के बावजूद हार ना मनले अवुरी लगातार अपना राज्य के पावे खातिर कोशिश कर रह गईले। एही बीच उनुका मन में विचार आईल कि हो सकता कि ईरान के तहमास्प से सहायता मिल सके। मन में ए विचार के संगे उ कंधार के ओर चल दिहले। बाड़ा मुश्किल से उ सेहवान, सिंध, बलोचिस्तान के रास्ता से क्वेटा के दक्षिण में मस्तंग नाम के एगो जगह प पहुँचले।

ओह समय उहाँ हुमायूँ के छोट भाई अस्करी हुकूमत करत रहे। एने हुमायूँ के ख़बर मिलल कि, अस्करी हमला क के उनुका के पकड़ल चाहत बाड़े। हुमायूँ के भीरी मुक़ाबला करे खातिर सेना ना रहे। तनिका सा देरी कईल बहुते भारी पर सकत रहे।

हुमायूँ तुरंत घोड़ा प सवार भईले अवुरी पीछा हमीदा बानो के बईठा, पहाड़ के ओर भाग गईले। हुमायूँ अपना एक साल के बच्चा तक के अपना संगे लेबे ना पवले। उनुका जाते अस्करी दु हज़ार सैनिक के संगे पहुँचल, लेकिन उहाँ खाली अपना भतीजा के देख शांत हो गईल।

अस्करी अपना भतीजा के कवनो नुकसान ना पहुंचवलस अवुरी ओकरा के सुरक्षित कंधार ले गईल। कंधार पहुँच के अस्करी के आदेश प ए बालक के अस्करी पत्नी सुल्तान बेगम के सौंप दिहल गईल।

उहे छोट बच्चा बाद में अकबर के नाम से मशहूर भईल अवुरी भारत के इतिहास में 'अकबर महान' कहाईल।

अपना चाची के देखभाल में अकबर बड़ होखे लगले। ख़ानदानी चलन के मुताबीक अनगा नाम के एगो महिला के अकबर के दूधमाता बनावल गईल। समय के संगे हुमायूँ अवुरी उनुकर भाई अस्करी के बीच के दुश्मनी खतम हो गईल अवुरी दुनो भाई एके संगे रहे लगले।

अकबर जब तनिका बड़ भईले त ओ समय के रीवाज़ के मुताबीक चार साल, चार महीना अवुरी चार दिन प अकबर के पढ़ावे खातिर मुल्ला असामुद्दीन इब्राहीम के शिक्षक बनावल गईल। लेकिन अकबर के पढ़े में मन ना लागत रहे। हुमायूँ के जब मालूम भईल की अकबर के पढ़े में ना बलुक कबूतर बाजी में मन लागता त उ परेशान हो गईले अवुरी मुल्ला बायजीद के अकबर के शिक्षक के रूप में लगा दिहले।

एकरो से कवनो फायदा ना भईल। अकबर के कबूतर बाजी अवुरी कुकुर के संगे खेले से फुर्सत मिले तब नु पढ़ाई-लिखई प ध्यान देस। अकबर के मातृभाषा होखला के चलते फ़ारसी निमन से बोले-चाले आ गईल रहे लेकिन लिखे के नाम प अंगूठा छाप रह गईले।

अकबर के मात्र 9 साल के उम्र में पहीला बेर 1551 ई. में गजनी के सूबेदारी सौंपल गईल। सिकन्दर सूर से अकबर जब 'सरहिन्द' के छीन लेले त 1555 ई. में हुमायूँ अकबर के आपन 'युवराज' घोषित क दिईले।

जब हुमायूँ दिल्ली प फिर से अधिकार क लेले त अकबर के लाहौर के गर्वनर बनवाल गईल। ओ समय अकबर के संरक्षक के रूप में तुर्क सेनापति बैरम ख़ाँ के नियुक्ति भईल।

एक बेर फेर हुमायूँ के दिल्ली के गद्दी रास ना आईल अवुरी जनवरी, 1556 में दिल्ली के 'दीनपनाह' भवन में सीढ़ी से गिरला चलते उनुकर मौत हो गईल। हुमायूँ के मरला के खबर सुन के बैरम ख़ाँ गुरुदासपुर के नजदीक कलानौर में 14 फ़रवरी 1556 के अकबर के ताजपोशी करवा दिहले। राज्याभिषेक के समय अकबर के उम्र मात्र 13 साल रहे।

बादशाह बनला के बाद अकबर, दिल्ली के शासन के ज़िम्मेदारी बैग खान के सौंप दिहले अवुरी अपना राज्य के विस्तार में जुट गईले। अकबर के वीरता के हल्ला ओ समय अयीसन रहे कि कुछ प्रदेश के राजा त अकबर के पहुंचे से पहीलही समर्पण क देले।

एने, अकबर के गैरहाजिरी में हेमू विक्रमादित्य, दिल्ली अवुरी आगरा प आक्रमण क विजय हासिल क लेले। एक बेर फिर मुगल वंश के हाथ से दिल्ली निकल गईल रहे, जबकि 6 अक्तूबर 1556 में हेमु अपना के भारत के महाराजा घोषित क दिहले। हेमू के दिल्ली के महराजा घोषित करते एक बेर फेर दिल्ली में हिंदू राजा के राज हो गईल रहे।

दिल्ली में हार के खबर जब समाचार अकबर के मिलल त उ बैरम खान से राय-सलाह लेके दिल्ली के ओर चले के मन बनवले। अकबर के सलाहकार उनुका के फिर एक बेर काबुल के शरण में जाए के सलाह दिहले। अकबर अवुरी हेमु के सेना के बीच पानीपत में युद्ध भईल। एही युद्ध के पानीपत के द्वितीय युद्ध के नाम से जानल जाला।

अकबर के भीरी सैनिक कम होखला के वावजूद उ हेमू के खिलाफ विजय हासिल कईले। एह विजय में अकबर के 1500 हाथी मिलल जवन कि मनकोट के हमला में सिकंदर शाह सूरी के विरुद्ध काम आईल। सिकंदर शाह सूरी अकबर के सोझा आत्मसमर्पण क दिहले त अकबर उनुका के प्राणदान दे दिहले।

एही बीच बैरम ख़ाँ, हुमायूँ के भगिनी (भांजी) सलीमा बेगम से बियाह क लेले।

अकबर जब 18 साल के भईले त उनुका बैरम ख़ाँ के हाथ के कठपुतली बन के रहल बहुत अखड़े लागल। ओने बैरम ख़ाँ अपना आप के सर्वेसर्वा बना लेले रहे। जेकरा चलते दुश्मन के संख्या बढ़ गईल रहे। एक बेर अकबर बैरम खाँ के दरबार में बोलवले अवुरी कहले कि "ख़ानबाबा अब तीन गो रास्ता बाचल बा ..... जवन तहरा पसंद होखे चुन ल। पहीला, राजकाज चाहत बाड़ त चँदेरी अवुरी कालपी के ज़िला ले ल अवुरी उहाँ जाके हुकूमत कर। दूसरा, दरबारी रहल पसंद होखे त हमरा भीरी रह तहरा के तहार दर्जा अवुरी सम्मान पहीले जईसन मिली। तिसरा, अगर हज प गईल चाहत बाड़ त ओकर इंतजाम क दिहल जाई।"

बैरम खाँ बहुत निमन से अकबर के जानत रहन अवुरी तीसरा रास्ता के चुनत हज प गईल चहले।

हज प जाये खातिर, बैरम खाँ जब जहाज़ पकड़े खातिर पाटन (गुजरात) पहुँचले अवुरी जहाज़ प सवार हो आगे बढ़त रहन कि राह में उनुकर हत्या हो गईल। बैरम ख़ाँ के बेटा ओह समय चार साल के रहे। जब अकबर के बैरम खाँ के मौत के खबर मिलल त उ बैरम के बीबी अवुरी बच्चा के अपना भीरी बोला लेले।

बैरम खाँ के मरला के बाद सलीमा बेगम (बैरम खाँ के बीबी अवुरी अकबर के फुआ के बेटी सलीमा) से अकबर बियाह क लेले।



सेवक के महानता के सोझा मालिक के माथा झुक गईल
कवनों नगर में शूद्रक नाम के एगो राजा रहले। एकबेर ओ राजा के राज्य में सुरवीर नाम के एगो राजकुमार अईले। सुरवीर, राजा के दरवाजा प जाके द्वारपाल से कहले, 'हम राजा के बेटा हई, हम नोकरी के तलाश में आईल बानी। हमरा राजा से मिले के बा।'

द्वारपाल राजा के जाके सुरवीर के दिहल जानकारी सुनवलस। राजा के आज्ञा से उ सुरवीर राजा से मिलले। राजा से मिलला प सुरवीर कहले कि, "महाराज हमरा के नौकरी प राख़ लीही।"

राजा - बाकी सब त ठीक बा लेकिन तू तहरा वेतन कतना चाहीं?
सुरवीर - रोज पाँच सौ मोहर हमरा के चाहीं।
राजा - तोहरा भीरी अयीसन का बा जेकरा चलते तहरा के एतना पईसा दिहल जाए?
सुरवीर - हमरा भीरी दु गो हाथ अवुरी तिसरका तलवार बाटे।
राजा - तब त बात ना बनी।

अतना सुन के सुरवीर उहाँ से उठ के चल गईले। सुरवीर के गईला के बाद राजा के मंत्री कहले, 'महाराज चार-पांच दिन तक रोज पाँच सौ मोहर देके नौकरी प राख़ लेबे के चाहत रहे। पता चल जाईत कि ए राजकुमार सुरवीर में कवन खूबी बा।'

मंत्री के बात सुनला के बाद राजा सुरवीर के बोलवले अवुरी पांच सौ मोहर देके नौकरी प राख़ लिहले। सुरवीर राजा के नोकरी करे लगले अवुरी राजा लुका के उनुका प नज़र राखे लगले।

    राजा, सुरवीर के पांच सौ मोहर दैनिक वेतन के नौकरी प राख़ लिहले। सुरवीर राजा के नोकरी करे लगले अवुरी राजा लुका के उनुका प नज़र राखे लगले। राजा उनुका हर काम प नज़र राख़, जानल चाहत रहन कि, 'आखिर एकरा में कवन खूबी बा?'

सुरवीर, राजा से मिलेवाला मोहर में से कुछ हिस्सा भगवान के चढ़ावस, कुछ हिस्सा ब्राह्मण लोगन के दान में देस, कुछ हिस्सा गरीब-दुखिया में बांट देस, एकरा बाद जवन बाचे उहे अपना प खर्चा करस।

एक बेर कृष्णपक्ष के चौदस के दिन, रात के राजा के बहुत दर्द भरल रोवाई सुनाई देलस। राजा रोवाई के आवाज़ सुन, अपना पहरेदार के बोलवले। राजा के आदेश प सुरवीर उनुका भीरी पहुंचले।

राजा, सुरवीर के आदेश देले कि, 'पाता कर, के अतना दुखी होके रोवता?' राजा के आज्ञा प सुरवीर रोवेवाला के पता लगावे चल देले। एने सुरवीर रोवेवाला के पाता लगावे जात रहले, ओने राजा सोचत रहले – 'हम ए अन्हरिया में सुरवीर के भेज गलती क देले बानी, हमरा अयीसन ना करे के चाहत रहे।'

इहे सोच, राजा हाथ में तलवार लेले सुरवीर के पीछा-पीछा चल देले।

सुरवीर जब रोवाई के आवाज़ सुन ओ जगह प पहुंचले त देखले कि, एगो बहुत सुंदर नारी सज-सँवर, गहना-गुरिया पहीर के बईठल बिया। सुरवीर ओकरा से पुछले – 'तू के हऊ? काहें रोवत बाडु?'

सुरवीर के सवाल के जवाब देत उ औरत कहलस – 'हम ए राज्य के राजलक्ष्मी हई। बहुत दिन तक हम इहाँ सुख-आराम से रहत रहीं, लेकिन अब दोसरा जगह जाए के पडी।'

सुरवीर कहले, 'सवाल होखेला, त जवाब भी होखेला। तू इहें रह, एकरा खातिर का करे के पड़ी, उ बातव।'

राजलक्ष्मी कहली, 'हमरा के इहाँ राखे खातिर तहरा अपना बत्तीसो गुण संपन्न बेटा, शक्तिधर के सर्वमंगला देवी के सोझा बलि देवे के पड़ी।' अतने क़हत उ औरत उहाँ से गायब हो गइल।

औरत के गायब होखला के बाद सुरवीर अपना घरे पहुंचले। उ अपना पत्नी अवुरी बेटा के घटना के जानकारी देले, उनुकर बात सुनला के बाद उनुकर बेटा खुशी से बोललस, 'हमार पिता जेकर सेवक होखस, ओ राज्य अवुरी राजा के रक्षा क हम धन्य हो जाईब, एहसे हे पिता जी बिना देरी कईले, चलीं चलल जाए।'

शक्तिधर के महतारी अवुरी सुरवीर के पत्नी कहली, 'एक दिन त सभके मरे के बा, अगर कवनों नेक काम क के मरल जाई, त एकरा से निमन का होई?'

सुरवीर आपन पत्नी अवुरी बेटा के लेके सर्वमंगला देवी के स्थान प पहुँचले। उहाँ सर्वमंगला देवी के पूजा क सुरवीर कहले, 'हे देवी, खुश होखी, हमार ए भेंट के स्वीकार करीं।' अतने क़हत उ अपना बेटा के मुड़ी काट देले।

बेटा के बलि के बाद पुत्रमोह में व्याकुल सुरवीर आपन गर्दन भी अपने काट लेले। बेटा अवुरी पति के कटल मुड़ी देख, सुरवीर के पत्नी भी आपन सिर काट लिहली।

पूरा परिवार के राज्य खाती मुड़ी काटा देला के दृश्य देख राजा अचरज में पर गईले, सोचे लगले, 'हमरा निहन त बहुत आदमी ए संसार में बाड़े, बाकी एह तीनों निहन ना केहु भईल बा, ना केहु होई।'

राजा के ए घटना के बाद खुद अपना के अपराधी बुझे लगले, अवुरी उहें आपन गर्दन काट लेवे के ठान लेले। राजा जसहीं गर्दन काटे खातिर तलवार उठवले, तबहियें सर्वमंगला देवी राजा के हाथ रोक लिहली।

सर्वमंगला देवी कहली, राजा हम तहरा से बहुत प्रसन्न बानी। अतना साहस देख वरदान देतानी कि तहरा मरला के बादो तहार राज्य जस के तस रही।

तब राजा हाथ जोड़ प्रणाम करत बोलले, 'हे देवी, अगर आप हमरा प सचमुच खुश बानी, त वरदान दिही कि सुरवीर अवुरी उनुकर पत्नी-बेटा जिंदा हो जास। अगर अयीसन ना भईल त हम आपन सिर काट देब।'

देवी कहली, 'हे राजन, जा तहार जय होखे। हम वरदान देतानी - सुरवीर अवुरी उनुकर पत्नी-बेटा जिंदा हो जईहें।' अतना कह देवी अदृश्य हो गईली।

देवी के वरदान से सुरवीर परिवार सहित जिंदा हो गईले। उ अपना पत्नी-बेटा के पहुंचावे खातिर घरे चलले, एने राजा भी सुरवीर के नज़र बचा अपना महल में लवट अईले।

अपना पत्नी-बेटा के घरे पहुंचा जब सबेरे सुरवीर राजा के इहाँ पहुंचले, त राजा पुछले कि, 'रतिया के, के रोवत रहे?' सुरवीर कहले कि एगो औरत रोवत रहे लेकिन हमरा के देख के गायब हो गईल, एहसे पाता ना चलल कि रोवे वाली औरत के रहे अवुरी काहें रोवत रहे।

सुरवीर के जवाब से राजा मने-मने गदगद हो गईले। सोचे लगले – 'ए महान आदमी के महानता के हम कईसे बखान करीं, समझ में नईखे आवत।'

का आप राजा के ए मामला में मदद कर सकिले, अगर हाँ त कमेंट जरूर करीं।



तोरा लउकत नईखे कि हम नामाज पढ़तानी? आन्हर भईल बाड़े का
बचपन से लेके अभी तक अकबर-बीरबल के कहानी त बहुत बेर सुने के मिलल होई, लेकिन ए कहानी के खूबी बा की एकरा में अकेले अकबर बाड़े, बीरबल नईखन। एक बेर अकबर के जंगल घुमे के मन कइलस अवुरु उ अकेले महल से निकल गईले।

जंगल में चलत-चलत नामाज पढ़े के समय भ गईल। अकबर के लगे एगो दरी रहे, जवना के उ तुरंत जंगल में बिछा के नमाज पढ़े लगले। अकबर नमाज पढ़त रहले कि कुछ दोसर काम करत रहले, इ त कहानी में पता आगे चली, फिलहाल मान लिही की नमाज पढ़त रहले।

बादशाह अकबर अभी नमाज पढ़ते रहले कि उहाँ एगो औरत अपना पति के खोजत आ गईल। उ औरत अपना पति के लेके अतना चिंतित रहे कि ओकर ध्यान अकबर के दरी प ना गईल आ उ अकबर के दरी प गोड़ धरत आगे बढ़ गईल।

अकबर जब औरत के अपना दरी प गोड़ धरत देखेले त गरमा गईले अवुरी ज़ोर से चिलइले –'तोरा लउकत नईखे कि हम नामाज पढ़तानी? आन्हर भईल बाड़े का? लउकत नईखे कि हम खुदा के बंदगी करतानी आ तू हमरा दरी प गोड़ ध के चल गईले।'

बादशाह अकबर के बात सुनके उ औरत एगो दोहा पढ़लस – 'नर राची सूझी नहीं, तुम कस लख्यों सुजान। पढि कुरान बौरे भयो, नहीं राच्यौ रहमान।'

औरत कहलस – 'हम त अपना पति के खोजे में बेहाल हो चुकल बानी अवुरी एहीसे हमार ध्यान रउआ दरी प ना गईल ह बाकी रउआ कईसन नमाज पढ़तानी कि खुदा के छोड़ दरी के चिंता कईले बानी?'

उ आगे कहलस, 'ई देखला से त बुझाता कि राउर ध्यान खुदा में कम, दरी प ढ़ेर रहे'। औरत के बात सुनला के बाद अकबर के अपना गलती के जानकारी मिलल अवुरी उ कहले कि अब से नमाज पढ़त घरी हमार समूचा ध्यान खुदा में रही।

ए कहानी के सार बस अतने बा कि जवन काम करी उ पूरा मन लगा के करी। चाहे पूजा-पाठ होखे भा दोसर कवनो काम।



सेठ जी के बईठक अवरू सेठ जी के ज्ञान
एगो गांव में एगो सेठ जी रहत रहले। सेठ जी पढ़ल-लिखल ना रहले। सेठ के तीन गो बेटा रहले, तीनों बेटा के सेठ कवनों नाम ना रखले रहन।

बड़का बेटा के बड़का कहस, मंझीला के मंझीला अवरू छोटका के छोटका कही के बोलावत रहले। सेठ आपन तीनों बेटा के कबो स्कूल ना भेजले। उनकर बेटा इ ना जानत रहलेसन कि स्कूल कवन चिड़िया के नाम ह। सेठ के अपना धन प बहुते घमंड रहे, उ हमेशा इ कहत रहले कि, भगवान के दिहल त सभ कुछ बाटे हमरा भीरी, हमार लईका पढ़-लिख के का करीहे'सन, पढ़-लिख के केहु के चाकरी त करे के नईखे!

सेठ के बड़का बेटा तनिका समझदार रहे, बाकी मंझीला अवरू छोटका के त बुद्धि से भेंटे ना भईल रहे। अतने ना उ दुनों एक नंबर के आलसी भी रहले'सन। सेठ जी एगो मुनीम भी रखले रहन। उ मुनीम सेठ के लेन-देन के हिसाब राखत रहले। एक दिन के बात ह मुनीम कहले - 'चाचाजी गुजर गईले'।

सेठ कहले - काहां से गुजरले ह? ऐने से त ना गईले ह, कवना राही से गुजरले ह?मुनीम आपन माथा पिटत कहले - अरे सेठ जी उ भगवान के घरे चल गईले। सेठ कहले - हो सकता कुछुओ बकाया होई, ना त चाचा जी आपन दुकान छोड़ के कतही जाले!

सेठ जी के बात सुन मुनीम चिढ़ गईले, कहले - 'अरे चाचा जी मर गईले। उनका घरे रोअल-धोअल मचल बा।' सेठ जी कहले - इ त बहुत बाउर हो गईल, चल कवनों बात ना उनका परिवार के कवनों चीज के परेशानी ना होई। मुनीम फिर आपन माथा पिटत कहले - चाचा जी के मेहरारू बाड़ी, छोटे-छोटे चार गो बेटा-बेटी बाड़े'सन, बूढ़ महतारी बाड़ी, बहुत लोग चाचा जी के ग्राहक भी रहन, ओह कुछ लोग के लेनदेन भी होई।

समूचा गांव चाचा जी के दुआरी प जामा भईल बा पुछार करे खाती। एहसे, चाचा जी के परिवार के मदद करे खाती, सेठ जी रउआ भी जाए के चाही। सेठ आपन माथा खझुलावत कहले - उ हमरो त चाचा रहन बाकी मुनीम तू इ निमन से जानत बाड़ कि, हम आपन बइठक छोड़ के कतही न जानी। सभ काम बइठ के ही निपटावेनी। आज तक हम केहु के मरला प भी नईखी गईल। हमरा का पता बा कि ''ओहिजा जा के का करे के होई?'' हमरा त कवनों जनावर के भी रोअल पसंद ना परे, त आदमी के रोआई कईसे सुनब। हमार छोटका बेटा के 10 हजार रूपिया दे द, उ दे आई। आखिर अपना बेटा के भी त समझदार बनावे के बा।

छोटका बेटा रूपिया लेके चल देलस। गाँव के कुछ लोग चाचा जी के पुछार क के आवत रहले, त आपसे में बतियावत रहले की चाचा जी के त शराब जान ले लिहलस, त केहु कहल कि निमन भईल चाचा जी मर गईले, ना त उनका जुआ के बाड़ा खराब आदत लाग गईल रहे। अब कम-से-कम अब उनुकर बाल-बच्चा चैन से त रही! चाचा जी के परिवार त रोज-रोज के चिक-चिक से त बाचल! सेठ के छोटका बेटा भी ई सभ बतियावल सुन लेलस। जब छोटका चाचा जी के घरे पहुंचल त रूपया देत कहलस - "चाचा जी के त शराब खा गईल, उनका जुआ के आदत पड़ गईल रहे। जवन भईल उ बढ़िया भईल, आप लोग के रोज-रोज के चिक-चिक से त मुक्ति मिलल! अब रउआ सभ आराम से त रह सकब!

छोटका के बात सुन चाची ज़ोर-ज़ोर से माथा पीट के रोवे लगली। कुछ लोग उठ के छोटका के मारे पिटे लगले। छोटका केहु तरे जान बचा के भागल। छोटका घरे आके सेठ जी के सभ बात बतवलस। छोटका के बात सुन के सेठ आपन मंझीला बेटा के बोलवले। मंझीला के बीस हजार रूपिया देके कहले, देख मंझीला 'छोटका जाके काम बिगाड़ देले बा, तू जो आ बिगड़ल बात के संभाल ले।'

मंझीला चाचा जी के घरे पहुंचल। अभी तक रोअल-धोअल चलते रहे। मंझीला त बिगड़ल बात ‘सम्हारे’ आईल रहे त भला चुप कईसे रहे। मंझीला कहलस- हमरा के सेठ जी भेजले बानी। चाची के बीस हजार रूपिया देत कहलस कि 'तनिका देर पहीले छोटका आइल रहे, अभी उ बहुते छोट बा कुछु गलती बोल के चल गईल ह। चिंता के कवनों बात नईखे, अब से केहू मरी त छोटका ना हम आइब।' ल, अब ना बनल - अवरू बन गईल।

एतना बात सुनते चाची चिल्ला-चिल्ला रोवे लगली। छोटका के मार पड़ल त भला मंझीला कईसे बाच के आइत, ओकरो के खाए भर लोग बान्हीए दिहले। अब त बात अवरू बिगड़ गईल, मुनीम बेचारु केहू तरे बात के सम्हरले। कुछ दिन बाद जब चाचा जी के क्रिया-काम होखे के रहे ओह दिन मुनीम सेठ जी के कहले कि, 'सेठ जी आज त कम-से-कम चल जाई। बाक़ी सेठ जी काहे के जाए-जास। उ आपन बड़का बेटा के बोलवले, आ तीस हजार रूपिया देत कहले, 'हमार बात कान खोल के सुन, छोटका अवरू मंझीला जाके काम त बिगाड़ आइल बाड़’सन, तू जाके कुछ अईसन कर कि बिगड़ल बात समहर जाय।'

बड़का दुनों से तनी चतुर चालाक रहे। उ तीस हजार रूपिया लेके गईल आ कुछ देर के बाद वापस आ गईल। बड़का सेठ जी के रूपिया देत कहलस कि 'आपके चाचा जी त बहुते परेशानी में रहन। उ आपन समुच जिनगी दुकान में ही बिता दिहले। दुकान ही उनकर सभ कुछ रहे, दुकान में ही सुतस आ दुकान में ही बइठस। जियत जिनगी कवनों सुख ना कईले। आज उनका क्रिया-काम में समूचा गांव जामा भईल बा। रंग-रंग के पकवान बनल बा। चाचा जी के जे करजा लेले बा आज उहो पाती प बईठ के खाना खात बाड़े। लोग अंगूरी चाट-चाट खात बाड़े, जईसे उ केहू के मरला प ना बालुक कवनों शादी-बियाह में खात होखस।

बड़का आगे कहलस कि दान में बरतन, खाटी-माची, से लेके अनाज के संगे-संगे ना जाने केतना तरह के चीज दान कईल जाता। राउर चाचाजी जवन कुछ कमइले रहन, उ सभ आज श्राद्ध के नाम प लुटावल जाता। अईसन लूट खाती एको रूपिया दिहल बेकार बाटे।

बड़का के बात सुन के सेठ मुनीम के मुंह ताके लगले। मुनीम कहले 'बड़का बेटा ठीक कईनी, जे रूपिया ना देनी। एह तरे लुटावे खाती रूपिया देला के कवन काम बा। मुनीम कहले, सेठी जी दुनियादारी के समझ बईठक में बईठ के ना होखे, बालुक समाज में उठला बईठला से होखेला। सेठ कुछ देर सोचला के बाद कहले मुनीम ठीक क़हत बाड़। चाचा जी के परिवार के मदद त हम करब बाक़ी दूसरा तरीका से। सेठ जी कहले आज से हम ए बईठक के छोड़त बानी। आज से हम लोग के बीच उठब-बईठब।



बाबूजी, एगो आदमी के दाम कतना होखेला?
एगो छोट बच्चा के मुंह से ऐह तरे के सवाल सुन ओकर बाबुजी त अचरज में पर गईले। तनिका देरी सोचला के बाद कहले..... बेटा, कवनो आदमी के दाम लगावल बाड़ा मुश्किल काम ह। आदमी के दाम केहु नईखे लगा सकत, काहेंकी इंसान अनमोल होखेला।

बेटा - बाबुजी, का सभ आदमी कीमत अवरू महत्व बराबर होखेला?बाबुजी - हां बेटा, सभ आदमी बहुते कीमती अवरू महत्वपूर्ण होखेले। छोट बच्चा के इ बात समझ में ना आइल, फिर उ आपन बाबुजी से सवाल कईलस.....बाबुजी, अगर सभ केहु बराबर होखेला त दुनिया में केहु के ढेर मान-सम्मान, त केहु के कम काहें बा?

अबकी बेर बेटा से सवाल पुछला प ओकर बाबुजी जवाब देवे के बदला एगो अर्हा (बता) देले, कहले ..... बेटा गोदाम में एगो लोहा के रड़ राखल बा, जा तनी ले ले आव त। बेटा कहलस - ना बाबुजी, पहीले हमरा सवाल के जवाब दिही, ओकरा बाद हम रड़ ले आईब। बाबुजी कहले..... पहिले रड़ त ले आव, ओकरा बाद हम आराम से तहरा सवाल के जवाब देब। बेटा मान गईल आ जाके रड़ ले आइल।

रड़ ले आवते ओकर बाबुजी सवाल पुछले..... बेटा एकर कीमत कतना दाम होई?बेटा - एकर दाम 300 रूपिया बाटे। बाबुजी- अगर हम एकर बहुते छोट-छोट कांटी (कील) बना देब त एकर दाम कतना हो जाई? बेटा कुछ देर सोचलस अवरू कहलस ... तब त इ अवरू महंगा हो जाई, लगभग 15,000 रूपिया हो जाई। बाबुजी- अगर हम ए लोहा से घड़ी में लागेवाला स्प्रिंग बना दी त एकर कतना दाम हो जाई?

बेटा अब अझुराए लागल रहे, कुछ देर जोड़-घाटाव कईलस, ओकरा बाद खुश होके कहलस...... तब त बाबुजी एकर दाम बहुते ढेर हो जाई, 15,000 से भी बहुत ढेर हो जाई।बाबुजी अपना बेटा के समझा के कहले - ठीक एही तरे आदमी के कीमत एह से ना होखे की अभी उ का बा। आदमी के किमत एकरा प होखेला कि उ कतना काबिल अवरु मेहनती बाटे। अब बेटा अपना बाबुजी के बात समझ गईल।

कहानी त खतम हो गईल, लेकिन रउआ सभे ए कहानी के मतलब समझनी की ना?अगर अभियो ना समझल होखी त जान लिहि कि, कवनो आदमी के कीमत केहु नईखे लगा सकत।

हर आदमी के कीमत ओकर गुण-अवगुण से होखेला। मान लिहि कि, कवनों आदमी खेती-बाड़ी करता, त ओह समय उनुकर कीमत कुछ अवरू होई, बाकी ओहि आदमी के जब कवनों स्कूल में मास्टर के नौकरी लाग जाए त उनुकर कीमत कुछ अवरू हो जाई। बढ़े भा मत बढ़े, लेकिन किसान अवरू शिक्षक के किमत कम से कम एक ना रह जाई। अब बढ़ी कि घटी, एकर फैसला त स्थिति अवरू जरूरत करी।



पंचतंत्र के ज्ञान: दुश्मन प भरोसा करेवाला के बहुत बड़ कीमत चुकावे के परेला
एह कहानी में तनिकों बदलाव नईखे कईल गईल, लेकिन भाषा जरूर बदलल बा।पंचतंत्र के कहानी हमनी के जिनगी से जुडल बहुते बात सीखावेला, एही कड़ी में चतुर बिलार के कहानी भी बहुत महत्वपूर्ण कहानी बा। इ कहानी हमनी के बतावेले कि हमनी के आपन दुश्मन से कईसे बाँच के रहे के चाही।

कहानी के पात्र बाड़े..... चिड़िया, खरगोश अवरू बिलार ..... एगो पेड़ प चिड़िया घोसला बना के रहत रहे। एक दिन उ दाना-पानी के इंतजाम करे एगो खेत में पहुंचल। खेत में खाड़ फसल के उ खूबिए मजा से खाये लागल। उ खाये में अतना मस्त भ गईल कि राती के पेड़ प लौट के आवे के भी बात भुला गईल।

जब खेत में खईला अवरू मौज-मस्ती से मन भर गईल त ओकरा अपना घोंसला के याद आईल। याद आइल, त का रहे झट से अपना घोंसला देने चलल।ऐने सांझ के एगो खरगोश ओह पेड़ के भीरी आईल जहवां चिड़िया के घोंसला रहे। पेड़ भी छोटे रहे। ऐह से खरगोश उ घोसला में झांक के देखलस, देखलस त पता चलल कि इ घोंसला त खाली बाटे। घोंसला अतना जरूर बड़ रहे कि उ खरगोश आराम से ओह घोसला मे रह सकत रहे। खरगोश के बनल बनावल घोसला पसंद आ गईल अवरू उ ऐह घोसला में रहे के मन बना लिहलस।

कुछ दिन बाद उ चिड़ा खा-खा के मोटा ताजा बन गईल लेकिन फेर ओकरा आपन घोसला के याद आवे लागल अवरू उ लवटे के मन बना लेलस। जब लौट के आईल त देखलस कि ओह घोसला में त एगो खरगोश आराम से बईठल बाटे। खरगोश के देख के चिड़िया के बाड़ा खीस बरल।

उ खरगोश से कहलस - 'चोर कहींके, हम ना रनिहऽ, त तू हमरा घोसला में घुस गईल बाड़े? चल निकल हमरा घर से, तोहरा तनिको लाज नईखे लागत?'खरगोश शान्ति से जवाब देलस, 'काहां के तोहार घर? कईसन तोहार घर? इ त हमार घर हटे। पागल हो गईल बाड़ू तू। अरे! कुआं, तालाब भा पेड़ एक बेर छोड़ के केहु जाला, त आपन हक भी गवां देला। ऐहिजा जबले बाड़ू, तबहिए ले आपन बा आ जब छोड़ के कतही चल गईलू त ओह में केहु रह सकता। ऐह से अब इ घर हमार ह। बेकार में हमरा के तंग जन कर।'

अतना बात सुन के चिड़िया कहे लागल, 'अईसे बहस क के कुछ हासिल नईखे होखे वाला। कवनों धर्म पण्डित के भीरी चलल जाय। उ जेकरा हक़ में फैसला सुनाई ओकरा के घर मिल जाई।'ओह पेड़ के भीरी से एगो नदी बहत रहे। ओहिजा एगो बहुते बड़ बिलार बईठल रहे। ओ समय उ कवनो पाठ करत रहे। अईसे त बिलार ऐह दुनों के जन्मजात शत्रु हटे बाकि ओहिजा अवरू केहु ना रहे ऐह से चिड़िया अवरू खरगोश दुनों बिलार के भीरी जाके के न्याय के गोहार लगलवस। उ दुनों सावधानी से बिलार के भीरी जाके आपन समस्या बतवले।

आपन समस्या बतवला के बाद चिड़िया अवरू खरगोश कहले, 'हमनी के त आपन-आपन अझुरा बता देनी के, अब एकरा के सझुरावल जाए। एकर समाधान हमनी के रउआ से सुनल चाहत बानी जा। हमनी में से जे सही होई ओकरा के घोसला मिल जाई, आ जे गलत होई ओकरा के रउआ खा लेब’। इ बात सुन के बिलार कहलस - “अरे रे.... तू लोग इ कईसन बात कह देलऽ लोग। हिंसा जईसन पाप नईखे ऐह दुनिया में। दोसरा के मारे वाला खुद नरक में जाला। हम तोहन लोग के न्याय देवे में मदद जरूर करब, बाकि जे गलती प बा ओकरा के हम खा नईखी सकत, इ पाप हमरा से ना होई। हम एगो बात तू लोग के कान में कहल चाहतानी, तनिका हमरा भीरी त आवऽ।'

खरगोश अवरू चिड़िया खुश हो गईले कि, अब फैसला होके रही। इ सोच बिलार के बिलकुल भीरी गईले। फीर का रहे ........? बिलार भीरी आईल खरगोश के पंजा में अवरू मुंह में चिड़िया के दबोचलस। बिलार दुनों के काम तमाम क दिहलस। आपन दुशमन के बारे में जनला के बाद भी ओकरा प विश्वास क के खरगोश अवरू चिड़िया आपन जान गवां देलस।



खरगोश के चतुराई से बाचल जान
एगो जंगल में हाथी के एगो झुंड रहत रहे। ओह झुंड में जवन सभले बूढ़ हाथी रहे, सभ हाथी ओकरा के आपन सरदार मानत रहसन। जब बुढ़वा ए झुंड के सरदार रहे त ओकर एगो अलगा से नाम भी होखे के चाहत रहे। एही से सभ के धन में राखत ओकर नाम ‘गजु पहलवान' धराईल रहे।

'गजु पहलवान' अपना झुंड के सभ हाथी से बाड़ा प्रेम करत रहे। सभकर सुख-दुख के बाड़ा ख्याल रखत रहे। उ हरमेसा इहे चाहत रहे कि, ओकरा झुंड के कवनों हाथी के कवनो दिक्कत भा कष्ट जन होखे। जब गजु पहलावन सभकर अतना ख्याल राखत रहे, त सभ हाथी अपना सरदार के बाड़ा इज्जत करत रहसन।

एक साल बुनी (वर्षा) ना परे से जंगल के सभ पेड़-पौधा सुखा गईल। नदी-नाला सभे सुख गईल। एह चलते जंगल में अकाल पड़ गईल। ना त खाए के कुछु बाचल रहे अवरू ना पिए के। कतहूँ पानी ताक ना रह गईल रहे। जंगल में हाहाकार मच गईल। जंगल के सभ जानवर, पशु-पक्षी जंगल छोड़ के दोसरा जगह चल गईले।

जंगल में के बाचल...... त जंगल में खाली बाच गईले गजु पहलवान अवरू उनकर झुंड के हाथी। अब भूखे-पियासे हाथी लोग के हालत खराब होखे लागल। हाथी के झुंड में से एक-आध गो हाथी मर गईले। इ सभ देख-जान के गजु पहलवान के बहुत चिंता होखे लागल।

उ सोचे लागल कि अईसन का करी, जवना से हमरा झुंड के हाथी सभ के जान बांच जाए। बहुत सोचला समझला के बाद एक दिन 'गजु पहलवान' सभ हाथी के बोला के कहलस - 'देख लोग अब एह जंगल में त खाए-पिए के कुछु बाचल नईखे एह से हम चाहतानी कि तू लोग चारों ओर जा अवरू देख लोग की कतही पिए के पानी बा की ना’।

अपना सरदार के बात सुन सभ हाथी चारों देने पानी के तलाश में निकल गईले। बहुते खोजला के बाद कतही दूर एगो हाथी के पानी लउकल। उ हाथी तुरंत दउर के गजु पहलवान के ए बात के जानकारी दिहलस।

हाथी कहलस कि, एक जगह पानी के बड़का झील बाटे अवरू ओह जंगल में पेड़-पौधा बाटे, उ सभ पेड़ फल से लदाईल बा।

हाथी के बात सुन गजु पहलवान के बहुत खुश भईल। उ कहलस कि, अब हमनी के बिना देरी कईले ओह जंगल के देने चले के चाही।

गजु आपन झुंड के संगे ओ जंगल में चल दिहले। ओह जंगल में पानी अवरू फल-फूल पाके हाथी सभ के मन खुशी से झूम उठल। हाथी सभ के त खाये-पिये के आराम भ गईल बाकि खरगोश सभ प त आफत आ गईल। काहे से कि, ओह जंगल में खरोश के एगो बस्ती रहे। ओह बस्ती में बहुते खरगोश रहत रहसन।

भाई हाथी त बहुते बड़का जानवर होखेला, ओकरा आगा त खरगोश चींटी के बराबर बा। अब हाथी ओह जंगल में चलिहसन त ओकनी गोड़ से दबा के खरगोश के त जाने नु जाई। ऐह तरे कुछ खरगोश के जान तक चल गईल।

खरगोश सभ में ए बात के चलते बहुत बड़ चिंता के विषय बन गईल। उ सोचे लगलसन कि ऐह तरे एक-एक क के त सभकर जान चल जाई। एह से जान बचावे खाती कुछ-ना कुछ त करही के पड़ी।

हाथी से जान कईसे बचावल जाय ऐह खाती खरगोश’वन के एगो सभा भईल। ओह सभा में जवन सभले बड़ खरगोश रहे उ कहलस कि, केकरा में अतना हिम्मत बा कि उ हाथीयन के अत्याचार के बंद करवा सके........?

अतना बात सुनते एगो खरगोश उठ के आगा आईल आ कहलस कि, हम जाईब गजु पहलवान के भीरी खरगोश देने से दूत बन के अवरू आपन समस्या उनुका के सुनाईब।

ओह खरगोश के बात सुन सभ खरगोश ओकरा बात से सहमत भईले अवरू गजु पहलवान के भीरी भेज देले। खरगोश, हाथी के झुंड में चल त गईल बाकि सोचे लागल कि, अब गजु पहलवान के भीरी कईसे पहुंची? अगर गजु पहलवान के भीरी जातानी, त बीचे में कहीं हमार काम तमाम मत हो जाए।

सही भी रहे, काहे से कि गजु के भीरी पहुंचे खाती ओकरा सभ हाथी के गोड़ के नीचे से जाये के पड़ी। इहे सोच खरगोश एगो बहुते बड़हन पहाड़ प चढ़ गईल।

पहाड़ प खाड़ा होके ज़ोर से चिलाए लागल..... 'गजु पलवान' हम चंद्रमा के भेजल दूत हई। हम चंद्रमा के एगो सेंदेश लेके आईल बानी।

चंद्रमा के नाम सुन 'गजु.........खरगोश के बात ध्यान से सुने लागल, उ कहलस कि का कहला ह, तू चंद्रमा के दूत हव......? तू चंद्रमा के संदेश लेके आईल बाड़.......?

खरगोश कहलस...... ह...ह हम चंद्रमा के दूत हई। उ तहरा खाती एगो संदेश भेजले बाड़े। तू उनकर संदेश के ध्यान से सुन......।

तू आ तहरा झुंड के सभ हाथी चंद्रमा के झील के पानी गंदा क देले बाड़े। तोहन लोग ना जाने केतना खरगोश के तक के जान ले लेले बाड़। तोहन लोग के शायद इ मालूम नईखे कि चंद्रमा खरगोश के केतना प्यार करेले। ऐह से तोहन लोग से चंद्रमा खिसिया गईल बाड़े। तू लोग अब सावधान हो जा, नाही त चंद्रमा तोहरा के अवरू तहरा झुंड के सभ हाथी के जान से मार दिहे।

खरगोश के एतना बात सुन सभ हाथी डेरा गईले। उ डेराते-डेरात कहले कि तू हमरा के चंद्रमा के भीरी ले चल। हम उनका से आपन कईल अपराध के क्षमा मांग लेब।

खरगोश इहे त चाहत रहे। खरगोश कहलस हम तोहरा के चंद्रमा के भीरी ले त चलब बाकि हमार एगो शर्त माने के पड़ी......शर्त के बात सुन 'गजु' कहलस का बा तहार शर्त जल्दी बताव......

खरगोश कहलस, हमार शर्त कवनों बड़ नईखे...... बस शर्त इहे बा कि चंद्रमा के भीरी तहरा अकेले चले के परी ......।

गजु के त डर सतावत रहे, अब शर्त ना मनीहे एकर त सवाले नईखे बनत..... उ झट से खरगोश के शर्त मान लिहलस........।

पुर्णिमा के रात रहे, ए रात में आकाश एकदम साफ होखेला, जवना चलते जमीन तक के सभ कुछ साफ-साफ लउकेला। ओह राती के खरगोश 'गजु' के झील के किनारा ले गईल। झील के देने इशारा करत खरगोश कहलस, 'गजु' ल मिल ल चंद्रमा से।

पानी में पुर्णिमा के चाँद के परछाई साफ दिखाई देत रहे। 'गजु' सचमुच के चंद्रमा जान के माफी मांगे खाती जईसही आपन लमहर सुढ पानी मे डललस त झील के पानी हिल गईल जवना चलते चंद्रमा के परछाई लउकल बंद भ गईल।

अब चंद्रमा के ना लउकला से 'गजु' चिहा (अचरज) के बोल उठल "आरे, चंद्रमा काहा चल गईले.......?

खरगोश कहलस, हम कहत रनिह नु कि चंद्रमा तोहरा प खिसियाइल बाड़े। तू लोग उनकर पानी त गंदा कईए देले बाड़, साथे-साथ केतना खरगोश के भी जान लेले बाड़। हमरा त लागता ऐही से तोहरा से चंद्रमा मिलल नईखन चाहत।

फिर 'गजु' खरगोश के बात के सांच मान लिहलस। उ डेरा के कहलस, एकर कवनो उपाय बा की ना? हम चंद्रमा के खुश कईल चाहतानी.......?

खरगोश कहलस...... ह उपाय बाटे नु। तोहरा एगो काम करे के पड़ी। तू काल्ह होत बिहान अपने आ अपना झुंड के संगे ए जंगल से दूर चल जा। तोहरा प चंद्रमा बहुते खुश हो जईहे।

गजु पहलवान.... होत बिहान ओ जंगल के छोड़, अपना झुंड के संगे दोसरा जगह चल गईल।

ऐही से कहल गईल बा - शरीर बड़ होखला से बुद्धि ना ढेर होखे। देखी ओतना बड़ हाथी जईसन जानवर के खरगोश जईसन छोट जीव अपना बुद्धि से कइसे हरा देलस अवरू जंगल छोड़ के जाए प मजबूर क देलस।



कउवा के खूब घमंड रहे, लेकिन ओकर घमंड भरल सभा में चूर हो गईल
एक बेर एगो हंस के टोली समुंदर के किनारा-किनारा जात रहे। ओही जगह प एगो कउआ भी मस्ती करत रहे। कउआ में बाड़ा घमंड रहे। उ अपना आगा केहू के कुछूओ ना समझत रहे।

ओह दिन जब कउआ हंस के झुंड देखलस त मजाक उड़ावत कहलस कि, तोहन लोग केतना बढ़िया से उड़त बाड़ लोग, आ उड़ला के अलावे अवरू का करिए का सकता’र लोग, बस फांख फईला के फर-फर उड़ लेबे के बा। अवरू कुछ त तोहन लोग के आवे ना! का तू लोग हमरा निहन खूब तेजी से उड़ सकत बाड़ लोगिन? हमरा निहन करतब तोहन लोग के करे आई?

आगे कहलस, अरे हम त बेकार में तोहन जना से बोलतानी, भला तोहन लोग के ई कईसे करे आई! तोहन लोग त खाली फांख फड़फड़ा के उड़े जाने ल जा। तोहन लोग का जनले कि आखिर उड़ल का कहाला?

हंस मे जवन सभले बुढ़ रहे, उ ध्यान से कउआ के बात सुनलस आ कहलस - सुन के बहुत खुशी भईल कि तोहरा बहुत कुछ करे आवेला बाकि येह प तू घमंड जन कर। घमंड त बढ़िया-बढ़िया आदमी के नाश क देला, तू त कउआ हवे!

हंस के बात सुन कउआ खिसिया के बोललस, 'हम घमंड-फंड ना जानीला। अगर तोहन लोग में से केहू हमार मुक़ाबला क सकता, त हमरा सोझा आवे, आ हमरा के हारा के देखावे’।

कउआ के ललकार सुन हंस ओकरा संगे लड़े के तैयार भईले। एगो हंस आगे आईल आ कहलस कि, अपना प एतना घमंड कईल बढ़िया नईखे। हम तोहार चुनौती स्वीकार करतानी, बोल का करे के बा?

कउआ आ हंस के झुंड के सहमति से प्रतियोगीता तय भईल, आ तय भईल कि प्रतियोगिता दु बेर में होई। पहीला बेर में कउआ आपन करतब देखाई आ जईसे-जईसे उ करी ठीक ओही तरे हंस के करे के पड़ी।

प्रतियोगिता शुरू भईल, कउआ आपन एक से बढ़ के एक करतब देखावे लागल। कबो जमीन के छुअत ऊपर उड़ जाय, त कबो गोल-गोल घूमे लागे। जब हंस ओकरा निहन ना करे पवले त कउआ मजाक उड़ावे लागल।

कउआ कहलस, हम त पहीलही कहत रही कि तोहन लोग के कुछूओ ना करे आई।

अब हंस के बारी आईल। अबकी बेर के नियम रहे कि, पहिले हंस आपन करतब देखाई ओकरा बाद ओकर हूबहू नकल कउआ करी।

हंस आपन उड़ान भरलस आ एकदम सीधा समुंदर के ओर उड़ल। कउआ, हंस के पीछा-पीछा उड़े लागल। हंस के सीधा उड़त देख कउआ कहलस ई कवन उड़ान हटे, सीधा-सीधा। ईहो उड़ान भला कवनों उड़ान हटे। अब हमरा बुझा गईल तू बड़ाका बुरबक बाड़े।

कउआ के बात के अनसुना करत, हंस चुपचाप उड़त रहे। हंस उड़त-उड़त जमीन से बहुत ऊपर चल गईल, एने हंस संगे उड़त कउआ के हालत खराब भ गईल रहे। अब कउआ के बक-बक तक बंद हो गईल रहे।

कउआ अब थाक गईल रहे। अतना थाक गईल रहे कि ओकरा एको मिनट हवा में रहे में मुश्किल होखत रहे। ओकर पियास से जान जात रहे। कउआ, हंस के खेल समझ गईल।

कहलस, हमरा के माफ कर, हमरा से बहुत बड़ गलती भ गईल बा। आज तू हमार आँख खोल देल। अब से हम कबो घमंड ना करब। कउआ के बात सुन हंस नीचे जमीन प आ गईल।

ओकरा अपना घमंड प बड़ा पछतावा भईल। कउआ सभ हंस से माफी मांग, उड़ के चल गईल।

एहितरे, हमनी के कबहू घमंड ना करे के चाही, काहेंकि हर इंसान में कवनों ना कवनों खूबी जरूर होखेला।

कुछ लोग आपन खूबी जान लेले त कुछ लोग जिनगी भर ना जाने पावेले। जरूरत बा अपना भीतर के खूबी के जाने के आ ओह खूबी के सही उपयोग करे के, ना कि कउआ निहन घमंड करे के। अगर कउआ निहन घमंड करे के त हमनियों के कबहु केहू के सोझा शर्मिंदा होखे के पर जाई।

त बताई, शर्मिंदा होखल निक लागी?



भगवान ओकरे मदद करेले, जे आपन मदद खुद करेला
ओह आदमी के भगवान प पूरा भरोसा रहे कि ओकरा संगे कबो कवनों तरे के बुरा होईबे ना करी, ओकर भगवान कबो ओकरा संगे बुरा कईए नईखन सकत, भगवान हर पल ओकर मदद करीहे। ई सोच उ हमेशा निश्चिंत रहत रहे। एक दिन उ आदमी मंदिर में पुजा करत रहे कि ओकरा घर में आग लाग गईल।

उ आग धीर-धीरे मंदिर तक पहुंच गईल जाहां उ पुजा करत रहे। मंदिर में भगदड़ मच गईल, सभ आपन जान बचा के ऐने-ओने भागे लगले, बाकी उ भगवान जी के भक्त चुप-चाप मंदिर में पुजा करत रह गईल। लोग चिलाए लगले 'अरे भाग नाही त जान चल जाई'। बाकि उ आदमी त अईसे पुजा करत रहे जईसे कुछुओ भईले नईखे।

उ एके बात कहे हमारा भगवान प पूरा भरोसा बा, हमरा कुछुओ ना होई, हमार भगवान जी हमारा के बचा लिहे।घर के लोग फायर ब्रिगेड के बोलवलस। फायर ब्रिगेड वाला भी आपन जान जोखिम में डाल ओह आदमी के बचावे गईल, बाकि ओह आदमी के त मानी भगवान के भूत सवार रहे।

उ मंदिर से बहरी ना आईल। आग त आपन कमाल देखाइए चुकल रहे। कुछ ना बाचल रहे मंदिर में आ ओकरा घर में त सभ कुछ जर के राख भईये गईल रहे। उ आदमी भी आग में एकदमे झुलस गईल रहे। बाचल रहे त बस हड्डी। मरला के बाद जब उ आदमी स्वर्ग पहुंचल त भगवान जी से एगो सवाल कईलस- 'हम त सुनले रही कि भगावन आपन सभ भक्त के मदद करेले। त रउआ हमरा के जरे से काहे ना बचवनी'?

भगावान जी कहले - "ठीक सुनले बाड़, हम आपन सभ भक्त के मदद करेनी। तोहरों हम मदद करे के बहुते कोशिश कईनी। सभ मंदिर में से भागल, लोग तोहरो के आवाज देत रहे कि भाग मंदिर के चारों देने आग फईल गईल बा, बाकि तू केहु के बात न सुनल। अपना जिद प बईठल रह गईल। फिरु फायर ब्रिगेड गईल तबों तू ना मंदिर से निकलल। तू खाली अपना जिद्द प अडल रहल कि भगवान जी अईहे तोहरा के बचावे खाती।"

भगवान जी कहले - "हम केहु के अपने से मदद करे ना जानी, हम त साधन मात्र देनी, कोशिश त अपने करे के पड़ेला। हम ओकरे मदद करेनी जे आपन मदद खुद करेला"।

भगवान में श्रदा राखल कवनों गलत नईखे बाकि भगवान भरोसे सभ काम छोडल इहों त ठीक नईखे। मनुष्य के आपन काम करत रहे के चाही। बाकि भगवान जी त बड़ले बानी संभाले खाती।



महतारी के बात ना मनला के साजा, जान आफत में परल त बुझाईल
एगो गांव मे तालाब के किनारे एगो हंस रहत रहे। ओह हंस के दुगो बच्चा रहे, जवना में से एक के नाम हनी आ दुसरका के नाम मनी रहे। हंस के इ दुनो बच्चा बहुत बदमाश रहले लेकिन, ए दुनो में से मनी जवना के नाम रहे उ ढेरे ढीठ रहे। मनी आपन माई के एको कहल बात ना मानत रहे।

एक दिन हनी आ मनी, दुनो देखेले की ठीक तालाब के बीच में कुछ रंगीन फूल फुलाईल बा। ओ फूल में से कवनो फूल लाल रहे त कवनो पिअर। हनी कहलस कि, हम लाल लेब त मनी कहलस कि हम पिअर लेब। दुनो अपने मे हारा-तुजी करत फूल लेबे चल दिहले। दुनो के तालाब मे जात देख, हनी-मनी के माई जोर से चीलाईल, कहलस – "अरे ये हनी-मनी ओने मत जा’स, ओने जान के खतरा बा।"

ओह दिन त दुनो अपना माई के बात मान गईले अवुरी बीच तालाब में ना गईले। लेकिन मनी नाम के जवन बचवा रहे ओकरा मन में फूल खाती लालच रहे, ओकर मन फूल खाती ललचत रहे। उ दुसरका दिन चुपके से तालाब मे फूल तूरे चल देलस।

एने एगो बहेलिया पहिलही से ए इंतजार में बईठल रहे कि कब कवनो आवे की ओकरा के हम ध लिही।

जसही मनी तालाब के बीच में पहुंचल कि बहेलिया झट से ओकर गर्दन ध लेलस। गर्दन धरात भईल कि मनी जोर-जोर से चिलाए लागल, मनी के आवाज सुन ओकर माई आ भाई दुनो दउरल अईले आ बहेलिया के अपना चोंच से मारे लगले। दुनो अपना चोंच से मार-मार के बहेलिया के घवाही क देलस।

बहेलिया आपन जान बचावे खातिर विनती करे लागल आ कहलस कि, "अब हम केहु के ना पकड़ब, हमरा के छोड़ द लोग।" केहु तरे बहेलिया आपन जान बचा के तालाब में से भागल, ऐने हंस आपन दुनो बच्चा के सही सलामत लेके अपना घरे लवट आईल। ए घटना के बाद से मनी भी आपन माई के बात माने लागल।

ऐही से कहल जाला कि अपना से बड़ लोग के बात जरूर माने के चाही, काहें से कि अपना से उमर मे बड़ लोग के भीरी जिनगी के अनुभव भी ढेर होखेला। जेतना जिनगी जियब ओतने अनुभव ढेर होई।



जब कोका कोला, ठंडा गमकउवा तेल बन गईल
ई घटना पहिले के टाइम के ह। जब गाँव देहात में शीतल पेय के नाम पर गुर के सरबत भा ढेर मेही लोगन किहे नीम्बू के सरबत छोड़ औरु कुछु ना चलत रहे।

एक बेर गाँव में शादी के बरियात गइल। वर पक्ष के लोग गावे देहात के ढेर लोग रहले आ कन्या पक्ष में कुछ लोग (लड़की के भाई मामा लोग) शहर में अच्छा नोकरिहा रहे लोग। बरियात के स्वागत के बड़ा नीमन आ मेही इंतज़ाम रहे। बरियतिहा बड़ा उत्सुक रहलन की का जाने कैसे खातिर होई।

खैर, सज धज के बरात दुवारे लागल। फूल माला आ चन्दन तिलक के बाद लोगन के भीतर शामियाना में बैठावल गइल। अब बारी रहे जलपान के। लड़की पक्ष से दू आदमी दू गो बड़-बड़ बक्सा ले के आइले अवरु एकगो शीशी निकाल-निकाल के सबके थामावे लागले। चट पट थमा के ओपनर ले आवे चल गईले।

अब एने लोग शीशी ले के सोच में पड़ गईलन। सोचे लगलन की ई का ह? ठंडा ठंडा लागता। खूब चर्चा करला के बाद मुखिया जी कहलन, "अरे बुरबके हव लोग का? अतनो नइखे बुझात की ई ठंडा तेल ह"। एह पर सब लोग हुंकारी भरल ..... "हाँ हाँ मुखिया जी एकदम ठीक कहनी"।

फेर ई बिचार भइल की ई स्पेसल गमकउवा तेल ह, अइसन करी जा की एकहि शीशी खोलल जाई आ बकिया घरे ले चलल जाई। तब कयीसहू कयीसहू एगो शीशी खोल के एक एक चुरुवा सब जाना अपना अपना चानी पर जांत लेले। बकिया बक्सा में ध के ताला मार दियाइल।

थोरे देरी बाद ऊ दुनो घरतिया खोज-खाज के ओपनर ले के पहुँचले।

जब उ लोग पहुंचल त देखल की कुल शीशी गायब हो गईल बा। पुछले ता बतावल लोग की "तेलवा ता बड़ा ठंडा रहल, हमनिका एकहि शीशी में से लगा लेनी जा बबुआ लोग जाए द"। अब उ लइका कपारे हाथ ध लेलन।

हंसी रोक के कहलन ............ "अरे महाराज उ ता ठंडा सरबत रहल जवन बड़का भईया आर्डर दे के रउरा सभे खातिर सहर से ले आईल रहलन। एकरा के कोका कोला कहल जाला। निकाली निकाली सभे। पीही पीही। दिमाग एकदम से सनसना जाई"।

फेर शीशी निकालल लोग आ खोल खोल के डेरात डेरात पिए लागल लोग। जब पी के मजा आईल ता बाद में एह घटना के याद कई के बड़ा दिन ले लोग हंसले



ओखर के संगे भईल बियाह, मामा कईले उपाय
हमनीके ई त जानते बानी जा की पहिले के समय में लईका-लईकी देखे आ बियाह तय करे के काम नाऊ काका लोग भा घर के बड़ जेठ (पुरुष सदस्य) लोग कर देत रहलन लोग। ओह समय में लईका-लईकी एक दूसरा के ना देखत रहे, बाकी परिवार के बड़-जेठ के तय कईल रिश्ता के जिंदगी भर निभावत जरूर रहे।

एक बेर के बात ह की एगो लईकी के पिता अपना लईकी के बियाह खाती लईका देखे गईले। पहिले लइका के बड़का बाबूजी, बाबुजी आ चाचाजी से बतियवलन लोग। फेर चले के पहिले कहलन लोग की तनी बबुआ के देख लिहती'जा त अच्छा रहित। त लईका के बड़का बाबुजी कहलन की अरे हऊ का लइकवा चौकी पर बइठल बा। त तिलकहरू लोग देखल की एगो नीमन गोर-गार लइका बइठ के बनिहारन से काम करवावत बा। बड़ा खुस भइलन'जा आ बियाह तय क के आ गइलन'जा।

फेर तिलक चढ़ावे गइलन जा त उहाँ लईका के घरे बहुते बढ़िया इंतज़ाम रहे आ लइका बाड़ा नीमन से बैठल रहे। तिलको चढ़ गइल। दूने पाटी खुस रहे की सभ काम निक से होता। अब बियाह के दिन आईल। सांझी के सामियाना आ खाए पीये के मस्त फस्ट किलास इंतज़ाम क के लोग बरियात के स्वागत खातिर ठाढ़ा रहलन। दूरे से हल्ला भइल,,,,,,,,,,,बरियात आ गइल...........बरियात आ गइल।

मर्दाना लोग सावधान हो गइलन आ मेहरारू लइकी सब छत पर आ घूंघट में गारी-गीत गावे आ पइसा-बतासा-फूल फेंके खातिर तैयार हो गइल लोग। सबके आँख दूल्हा आ बरियात पर जमल रहे। दूल्हा गाडी में बइठल रहे। छोट छोट बुचिया कुल दउर-दउर के अपना पाहून/ फूफा के देखे गइली'सन। दूल्हा एगो गोड़ बाहर निकललन। फेर दुसरका गोड़। जब गाडी से बाहर निकल के चले लगलन त दूल्हा देखे वाला लोग लगलन कनफुस्सी करे।

आहो लइकवा त भचक-भचक के चलत बा। ई बड़का बाबा कइसन लंगड़ दामाद देखलन हा? हमनी के उर्मिला (काल्पनिक) बूची त गाँव भर के अंजोर हई। सुन्दरता में, बोले बतियावे में, नाचे गावे में, भोजन पानी बनावे में, सियाई कढाई करे में कहल जाओ त रूप आ गुण में उनुका अइसन लइकी दिया ले के खोजले ना मिली।

गाँव भर में हल्ला हो गइल। घरे के मेहरारू लोग रोवे लगली। अब जे जे लड़का देख के आइल रहे बड़ा परेशान रहे लोग। ई त धोखा हो गइल........... धोखा हो गइल।

अब घरे के भीतर ई मंत्रणा भइल की लड़का लंगड़ बा ई जानकारी पहिले ना भइल। अब ई बियाह ना होई।लेकिन समस्या रहे की दुवारे से बिना बियाह के बरियात लौटला में बड़ा दूरले बदनामी हो जाई। ओने लड़का के बड़का बाबुजी आ बाबूजी कहले की हमनी के कवनो दोष नइखे। हम त रउरा सभे के लड़का साक्षात देखा देले रहनी। रउरा सभे के पहिलही पता कर लेबे के चाहत रहे।

अब त बियाह होई आ हम पतोह ले के जाइब।बड़ा धर्मसंकट रहे। पुराना समय रहे। पूरा समाज में बदनामी के डर रहे।तब लड़की के मामा आपन एक्सपर्ट एडवाइस ले के हाजिर भइलन। कहलन, देखि जीजा, हमनीके तिलक खूब चढ़ा देले बानी जा। अब बिना बियाह के बरियात जाई त बदनामी के संगे संगे नुक्सान भी होई। एहनिका खिसी तिलकवो ना लौटइहन'सन। बियाह के कार्यक्रम आगे बढे दिही आ गुरहथी प एक बेर गहना गुरिया त चढ़ावे दिही।

तब लड़की के पिता कहलन, त का कहतार? अपना उर्मिलिया के बियाह लंगड़ से कई दिही? ना जीजा। अइसन उपाय बा की सांपो मर जाई आ लाठियों ना टूटी। आ जीजा के कान में मंतर दे देहलन। बियाह हो गइल। भोरे जब बिदाई के बेला आईल तब लइका के बड़का बाबूजी आ बाबूजी कहलन हमरा पतोह के बिदा करी।

लइकी के मामा आगे अइलन आ कहले - "कइसन पतोह? केकर पतोह?" लईका के बाबूजी कहले - "अरे? का बात करतानी महाराज? भांग पियले बानी का?"लड़की के मामा: "ना जी, हम भांग नईखी पियले"। आ सेंदुर से टीकल पियरी ओढावल एगो ओखर के देखा के कहलन......... "ईहे ह राउर पतोह। एही के बियाह भइल बा रउरा बेटा से। ले जाई बिदा करा के। हमार भगिनी त अभी कुंवार बिया।"

अब फेर भइल हल्ला। फैसला करे बदे पंचायत बईठल। सुलह भइल। ई निर्णय भइल की ई बियाह ना मानल जाई। कारण की लइका वाला के साफ़ साफ़ बतावे चाहत रहे की लइका में ई कमी बा। लइकी वाला जब देखले तब लइका बइठल रहे। ई कमी पता ना चलल आ ऊ लोग सोच ना सकल की अइसन भी हो सकेला।

तिलक आ गहना-गुरिया के हिसाब किताब पंच लोग बराबर कइले।लईकी के मामा अपना जीजा के कान में ई मंतर देले की उर्मिलिया के जगह एह ओखर के राख के सेंदुरदान करवा द।

बाद में ममिला संभाल लिहल जाई। बियाह में अतना पर्दा आ घूंघट होखे की केहू के कुछुवो पतो ना चलल। आ अतना उलझल मामला के मामा जी अपना बुद्धिमानी से समाधान क देले।आज के ज़माना में अइसन बात ना हो सकेला।



प्रेम, धन अवरु सफलता के कुंजी होखेला
एक बेर के बात ह, एगो गाँव में जमुना नाव के एगो औरत अपना पति अवरू परिवार के संगे रहत रहे। एक दिन जब जमुना अपना घर के दुवारी प अईली त देखली की उहाँ, उनुका दुवारी प तीन गो साधू ठाढ़ बाड़े।
जमुना ओह तीनों साधू में से केहु के ना पहचानत रही। लेकिन दुवार प तीन हो साधू के ठाढ़ देख उ कहली – “हे महाराज रउवा भीतरी आ जाई आ भोजन करी।”जमुना के ई बात सुन साधू कहले– “का तहार पति तहरा घरे बाड़े?”

जमुना जवाब देली – “न महाराज, उ त कहीं बहरी गईल बाड़े”। जमुना के जवाब सुन साधू लोग कहल की जब उ घरे रहिहे तबही हमनी के भीतरी आवे के, तब तक हमनी के एहिजे आराम करत बानी जा।

साँझ के जब जमुना के पति घरे अईले त उनुका से उ सभ हाल कहली, सब बात सुनला के बाद उनुकर पति कहले की जा बोला ले आव, कहिह की हम घरही बानी। अब जमुना फेर से बहरी अईली आ साधू लोग से भीतरी चले के कहली, उनुकर बात सुनला के बाद साधू कहले – “हमनी के एक संगे केहु के घरे ना जानिके, एहसे हमनी के त अलगे-अलगे जाए के”।

इ बात सुन जमुना सवाल कईली – “अईसन काहें महाराज?”जवाब में एगो साधू कहले – “हमार नाव धन ह अवरू एह दुनों जाना के नाम सफलता अवरू प्रेम ह, हमनी में से केहु एक आदमी ही एक समय प भीतर रह सकता। एहसे तू घर के अवरू लोग से मिलके तय कर की उ लोग केकरा के भीतरी बोलावे के चहातारे”।

जमुना भीतर अईली आ परिवार के सभ लोग के एक जगह बोलईलि, सभके साधू लोग के कहल बात भी सुनवली। सभ बात सुनला के बाद सभ लोग एक सुर में कहल की अगर अईसन बा त हमनी के “धन” के बोलावे के चाही, धन रही त हमनी के घर खुशी से भर जाई।

परिवार के लोग के बात सुनला के बाद जमुना के संतुष्टि ना भईल, उ कहली की हमरा समझ से “सफलता” के बोलावे के चाही। सफलता रही धन अपने आप चल आई। परिवार के लोग अभी फैसला लेवे में अझुराईल रहे की ठीक ओहि समय जमुना के छोटकी बेटी जवन की सभ बात चुपचाप सुनत रहे, कहलस की हमरा हिसाब से “प्रेम” के बोलावे के चाही। काहें की प्रेम से बढ़ दुनिया में अवरू कुछ ना होखेला।

लईकी के बात सुन सभे कहल की ठीक बात बा हमनी के प्रेम के हो बोलावे के चाही। अब जमुना फेर से दुवारी प अईली आ कहली – “रउवा सभे में जेकर नाम प्रेम होखे उ हमरा घर में आवे आ भोजन करे”। आताना सुन “प्रेम” नाम के साधू घर के भीतरी जाए लगले। लेकिन इ का प्रेम के पिछा-पीछा सफलता अवरू धन भी घर में ढुके लगले।

तीनों साधू के घर में ढुकत देख जमुना के बड़ा आश्चर्य भईल, उ कहली – “हम त खाली प्रेम के नेवता देले रहनी हा, रउवा सभनी काहें ढुकल जातानी?” जमुना के सवाल सुन एक जाना कहले –“अगर तू धन बा सफलता में से केहु एक आदमी के बोलवले रहितू त उहे लोग जाईत, लेकिन तू प्रेम के नेवता देले बाडु, प्रेम कतहु अकेले बा जाले, जहां जाले सफलता अवरू धन पीछा-पीछा चलेला”।



रस्सी के सांप, अजगर अवरु घरियार कईसे बनावल जाला?
एक बेर एगो दरोगा जी से मुंह लागल नाऊ पूछलस – "हुजूर पुलिस रस्सी के साँप कईसे बना देवेले?" दरोगा जी नाऊ के एह सवाल के टाले के मन बना लेले रहन, लेकिन नाऊ जब दु– तीन बेर इहे सवाल पूछलस त दरोगा जी मने–मने तय क लेले की, एह ससुरा के बतावही के परी की रस्सी के साँप कईसे बनेला!

फिर कुछ सोच के नऊवा से कहले – "अगला बेर जब आईब तब बताईब!"

दरोगा जी के गईला के दु घंटा बाद 4गो सिपाही नाऊ के दूकान प छापा मार देले, उ लोग कहले – "पक्का खबर बा की तू हथियार सप्लाई करेले, ... एहसे तोरा दोकान के तलाशी लेवे के बा"।

तलाशी शुरू भईल ... एगो सिपाही नजर बचाके हड़प्पा के खुदाई से निकलल मुरचाईल हथियार लुकवा देलस......फिर....... दूकान के सामान उलट– पलट कईला के बाद अचानक चिल्लाईल – "हथियार मिल गईल"।

हथियार मिलत देख बेचारा नउवा के त होश उड़ गईल, कहे लागल – "अरे हम एह बारे में कुछ नईखी जानत ....राउर दारोगा जी हमरा के निमन से चिन्हेनी, आप लोग उहें से पूछ लिहि।"

तब एगो सिपाही हड़कावत कहलस – "दरोगा जी के नाव लेके बाचल चाहतारे? चल जल्दी से सब कुछ बताउ की तोरा गैंग में के– के बा... तहनी के मेठ के हवे... तू काहाँ– काहाँ हथियार सप्लाई कईले बाड़े.... काताना जगह लूट– पाट कईले बाड़े ... सभ बताऊ"।

नउवा फेर कहलस की हम अईसन कवनो काम नईखी कईले अवरू ना हम एह बारे में कुछ जानत बानी। नउवा के जवाब सुन एक जाना कहले – “ इ ससुरा इहाँ कुछ ना बताई ..... एकरा के थाना ले चलल जाए”।

अब नाऊ बेचारा थाना में पहुंचल। थाने में दरोगा साहेब के देखते नाऊ गोड प गिर रोवे लागल अवरू कहलस – “साहेब बचा ली ... हम कुछ नईखी कईले"। दरोगा जी नउवा के ओर देखले अवरू फेर सिपहियन से पूछले – “का भईल बा, इ का कईले बा?"

सिपाही उहे मुरचाईल हथियार दरोगा जी के सोझा पेश क कहले– "हुजूर खबर रहे की एकर गैंग बा अवरू इ हथियार सप्लाई करेला। एकरा दोकान से देखि हई रिवाल्वर मिलल बा!" दरोगा जी सिपाही से कहले – "तु लोग जा हम एकरा से पूछ– ताछ करतानी!" सिपाही के जाते दरोगा बड़ा हमदर्दी से कहले – "अरे तू इ का क देले?” नाऊ बेचारा घिघियात कहलस – "सरकार हमरा के बचा लिहि!"

दरोगा अब तनी गंभीर होके कहले – "देख ई जवन सिपाही रहल हा नु ... इ साला एक नंबर के कमीना आदमी ह। हम अगर तोरा के छोड़ देब त इ हमार शिकायत बड़ अफसर से क दिही। एह ससुरा के मुंह में त हड्डी डालही के परी, हम अपना रिस्क प तोरा के दु घंटा के समय देतानी, जो कवनो तरीका से बीस हजार रुपया के इंतजाम कर। पांच– पांच हजार चारों सिपाहियन के दे दिहल जाई।"

नाऊ रोवत कहलस – "हुजूर हम गरीब आदमी बीस हजार कहाँ से ले आईब?" दरोगा डांटत कहले – "तू हमार आपन आदमी हवे एहसे अताना सब करतानी... तोरा जगह केहु अवरू होइत त अब तक ले उ जेल पहुँच गईल रहित। जल्दी कर ना त बाद में हमहु तोर कवनो मदद ना करे पाईब!"

नाऊ रोवत– कलपत घरे गईल ... माई के कुछ चांदी के गहना रहे ... एगो सोनार के इहाँ बेच कवनो तरीका से बीस हजार रुपया लेके थाना में पहुंचल। दरोजा जी ने रुपया लेत पूछले – "इ रुपया काहां से आईल हा?" नाऊ से गहना बेचे के बात सुन दरोगा जी सिपाही से कहले – "जीप निकाल’स अवरू एह नउवा के हथकड़ी पहिना के जीप में बईठाव’स.. छापा मारे चले के बा!"

पुलिस के जीप सोनार के दोकानी प रुकल! दरोगा अवरू दुगो सिपाही सोनार के दोकान में पहुंचले। दोकान में ढुकते दारोगा दबंगई में बोलले – "चोरी के माल खरीदे के धंधा कब से करतारे?”

दारोगा के बात सुन सोनार के लटपटाईल – "ना दरोगा जी, आपके केहु भरमा देले बा!" दरोगा बीचे में डपट देले कहले – "चुप ~~~ देख बहरी जीप में हथकड़ी लागल चोर बईठल बा... बहुत साल से पुलिस एकर तलाश करत रहल हिया ... इ तोरा भीरी गहना बेचले बा की ना? तू त जेल जईबे करबे.. संगही तोर दोकान के सारा माल भी जब्त होई!"

सोनार जसही बहरी पुलिस के जीप में हथकड़ी लागल नउवा के देखलस त ओकर होश उड़ गईल, तुरंत हाथ जोड़ देलस – "दरोगा जी तनिका हमार बात सुन लिहि!” दारोगा जी अवुरी सोनार के बीचे एक लाख में मामला तय भईल।

दरोगा जी एक लाख के गड्डी जेब में डलले अवरू नउवा के बेचल गहना संगे लेले फिर सोनार के चेतावत कहले – "तु शरीफ आदमी हवे अवरू तोरा खिलाफ इ पहिला मामला रहल हा एहसे छोड़ देतानी ... ध्यान रहे की आगे कवनो शिकायत ना मिले के चाही !"

अतने कह दरोगा जी अवरू सिपाही जीप में बईठ चल देले। थाने में पहुँच दरोगा जी मुस्कात नउवा के कहले – "ससुर बुझाईल की ना! असही रस्सी के सांप बनावल जाला!" नाऊ माथा नवा के कहलस – "हाँ माई– बाप बुझ गईनी!"

दरोगा हँसत कहले – "ले ससुर अपना माई के हई गहना ले......... संगे हई एक हज़ार रुपया नगद भी ले जो। लेकिन जात-जात इ सुनले की ... हमनी के खाली रस्सी के साँप ना बानई जा, बालुक रस्सी के नेऊर, अजगर, घरीयार अवरू बहुत कुछ बनावेनि जा..... शर्त एके बा की आसामी निमन होखे के चाही”।



भगवान के बनावल चीज़ नीमन होखेला की इंसान के, अकबर के सवाल बीरबल के जवाब
बहुत पहिले के बात ह,एक बेर अकबर बादशाह के दरबार लागल रहे। दरबार में सभ दरबारी,पंडित, मंत्री अवरू लोग बईठल रहले। ओह घरीदरबार में हंसी-ठिठोली के माहौल रहे।

सब कोई ओहि कुछू कुछू कह के हसत रहे,बादशाह अकबर भी सबके बात सुन-सुन खुश होत रहन। लेकिन एगो बात रहेजवन अकबर के हमेशा खटकत रहे, उ बात रहे की दरबार के सभदरबारी बीरबल से बड़ा जरत रहले, हमेशा उनुका के नीच लागवे केकोशिश में रहत रहले।

लेकिन दिक्कत रहे की बीरबल के आगा ओह लोगके तनिकों ना चलत रहे। उ लोग बीरबल से दुखी त बहुत रहले लेकिन बीरबल के सोझा बोलेके हिम्मत ना रहे। जब कबों बीरबल दरबार में ना रहस त अकबर भी उनकर खूब बखान करस,इ बात भी ओह लोग के खूब खटके, लेकिन उ लोगलाचार रहन, कुछूओ करे के हिम्मत जे ना रहे।

हाँ, एगो कामउ लोग बड़ा निमन से करस, जब बीरबल ना रहस त दरबारी बीरबल केखिलाफ अकबर बादशाह के भड़कावे के काम में लाग जात रहले।

अकबर के बीरबल के चतुराई पर बहुत भरोसारहे। अब आज के दरबार में त हंसी-ठिठोली चलत रहे, लेकिनएही बीच अकबर एह लोग के परीक्षा लेवे के मन बनवले।

अकबर सभ दरबारी लोग से शांत होखे के कहले,फिर बोलले – "ध्यान से सुन लोग, सभ केहु के हमार एगो सवाल के जवाब देवे के बाटे, जेकेहु एह सवाल के सही जवाब दी ओकरा के हम बीरबल के जगह प आपन मंत्री बना देब। तहरालोग बदे बहुत निमन मौका बाटे, इ मौका प जे जीती ओकर सभ सपनापूरा हो जाई"।

अकबर के बात सुन दरबारी लोग चेहरा खुशी सेचमके लागल, लेकीन तनिका चिंता रहे सवाल के की उ काहोई? इ लोग अभी खुशी अवरू चिंता में डुबत उतरात रहले की अकबरकहले – “ध्यान से सवाल सुन लोग”, इसुनते लोग शांत होके कान ओड़ लेले।

अकबर कहले –“तूलोग बताव की इंसान के बनावल चीज़ निमन होखेला की भगवान के?”

अकबर के मुंह से सवाल सुनते सभ दरबारी सोचमें पर गईले। अकबर ओह लोग के जवाब देवे खाती पूरा एक सप्ताह के समय देले। अकबर कहलेअगिला शुक्रवार के जब दरबार लागि त तु लोग के एह सवाल के जवाब देवे के होई।

सब दरबारी आपाना-आपाना घरे चल देले। सभ एहीसोच में डूबल रहले कि एकर सही जवाब का होई अवरू कइसे इ बात साबित होई। एक हफ्ताबीत गइल लेकिन केहु के एह सवाल के जवाब ना मिलल, तयसमय प फेर से दरबार लागल। सभ लोग अपना-अपना आसन पर विराजमान हो गईले।

आज बीरबल भी रहन अवरू उ सभ लोग से पहिलहीपहुँच के बईठ गईल रहन। जब राजा आपना सवाल के जवाब मंगले त सभ दरबारी,मंत्री, पंडित आपन-आपन माथ नवा के खाड़ होगईले। अब जब केहु जवाब ना दिहल त अकबर से ना रहाईल उ बीरबल से उहे सवाल के जवाबपुछले।

सवाल सुन बीरबल कहले –“हे बादशाह, एहमे कवन बड़ बात बाटे। एह सवाल केजवाब बहुत आसान बा। अबहिए ली एकर जवाब....” अतने कही के उआपन आसान से उठ बहरी चल गईले।

उनुका बहरी जात देख के दरबार में खुसर-फुसरशुरू हो गईल। एक जाना कहले –“अरे इ का भईल?बीरबल त जवाब देवे के बदला दरबार से बहरी चल गईले”। लेकिन अकबर आराम से आपन सिंहासन प बईठ बीरबल के इंतजार करे लगले।

कुछुए देरी के बाद एगो कारीगर हाथ में पथलके फूलवाला बड़हन गुलदस्ता लेले आईल अवरू राजा के गुलदस्ता देके जाए लागल। राजागुलदस्ता हाथ में लेले अवरू ओकर सुंदरता देख गुलदस्ता के खूब तारीफ कईले।

कारीगर से खुश हो ओकरा से खजाना से एक हजारस्वर्ण मुद्रा इनाम में देवे के कहले। इनाम लेके कारीगर खुशी-खुशी चल गईल,ओकरा जाते अकबर के बगईचा के माली उहाँ आईल अवरू उहो एगो बड़हनगुलदस्ता भेंट कईलस। अब एह गुलदस्ता के देख भी राजा लोभा गईले अवरू माली के भी सईगो चांदी के मुद्रा इनाम में दे देले।

एकरा बाद बीरबल मुस्कात दरबार में आवतारे।पहिले त अकबर बीरबल प खिसिअईले अवरू कहले – “लोगठीके कहेले, हमही तहरा के माथा प चढ़ा लेले बानी। ओकरे नतीजाह की तू जवाब देवे के बदला में दरबार छोड़ के बहरी चल गईल।"

अकबर के बात सुन बीरबल कहले –“जहांपनाह, हमार हिम्मत आतना नईखे की हम आपकेसवाल के जवाब ना दिही। अबके जवन दुगों आदमी आईल रहले, ओहिलोग के भेजे खाती हम बहरी गईल रहनी हा। लेकिन ओकनी संगे आप ठीक से न्याय ना कईनीहा, एगो के हजार स्वर्ण मुद्राएं अवरू दूसरका के सिर्फ सई गोचांदी के मुद्रा”।

अकबर जवाब देले –“असली फूल के गुलदस्ता त दु दिन में सूखा जाई लेकिन पथल के फुलवालाकबहुओ खराब ना होई, एहीसे ओह लोग के अलग-अलग इनाम दिहल गईल”। अकबर का आताना क़हत भईल की बीरबल कहले – “त रउवा मानगईनी की भगवान के बनावल चीज़ से इंसान के बनावल चीज़ ढेर निमन अवरू सुघर होखेला”।

बीरबल के बात सुनते,अकबर मुस्कईले अवरू दिल खोल के बीरबल के तारीफ कईले, अकबर के मुंह से बीरबल के तारीफ सुन बकिए लोग के करेजा प साँप लोटे लागल,लेकिन उहो लोग मुंह से तारीफ करे प मजबूर रहन, आखिर अकबर आगे अब का बोलस।



कलयुग के गुरु चेला - उदघाटन के तयारी करी ये बाबा
गुरु के भाषण से तंग आके चेला उनुका के छोड़ के भाग गईले, कुछ समय के बीतला के बाद एक अचानक चेला गुरु के फोन कईले ......

चेला: गुरु जी प्रणाम! गुरु जी हमरा के चिन्हत बानी की ना?
गुरु: ना हो हम त नईखी चिन्हत! तू ही बता द की, के बोलत बाड़ ?

चेला: अरे गुरु जी हम राउर चेला राम खेलावन बोलत बानी।
गुरु: अरे राम खेलावन, एतना दिन बाद कईसे याद कईले, आ ई बताव तू कईसन अवरु काहा बाड़े?

राम खेलावन: गुरु जी, हम त ठीक बानी, बहुते मजे में बानी। रउआ सुनाई कईसन बानी ?
गुरु: हमहू ठीक बानी! अच्छा ई बताव हमार फोन नंबर तोरा काहा से मिल गईल ?

राम खेलावन: गुरु जी फोन नंबर खोजल कवन बड बात बा, जब पिआस लागेला त आदमी कुंआ त खोजिये नु लेला। गुरु जी दरअसल बात ई बा की हम एगो नाया रोजीगार शुरू कईनी ह, आ रउआ बचपन में हमरा से कहले रही की बड होके जब तू कवनो काम करिह त हमरा से उदघाटन जरुर करवईह, येह से हम आपन काम के उद्घाटन रउआ से करवावल चाहत बानी।
गुरु: बहुते ख़ुशी के बात बा ई त, बताव कहिया अवरु कहवा आवे के बा उद्घाटन खातिर ?

राम खेलावन: गुरु जी रउआ पुरनका खँडहर के भीरी "चार लाख रुपिया" लेके अभिये आ जाई। "राउर मुनवा हमरे कब्ज़ा में बाटे। जान जाई गुरु जी की हम अपहरण के धंधा आजुये से शुरू कईनी ह, त सोचनी ह कि काहे ना येह शुभ काम के शुरुआत रउये हाथ से करावल जाय।



जब राजा के गोड़ में जूता परल
एगो राजा रहले। एक बेर उनुका मन मे अपना राज्य के नजदीक से देखे के विचार आईल। उ राज्य भ्रमण करे के तयारी क निकल गईले, राज्य के नजदीक से देखे।

जब राजा पूरा राज्य के घूम-घाम के अपना महल में लौटले तऽ उनका गोड़ऽ (पैर) में फ़ोरा (छाला) पर गईल रहे, जेकरा चलते उनका गोड़ऽ मे बहुत दरद होखत रहे। तब, उ अपना मंत्री के बोलाऽ, पैर मे दरद होखे के बात बतवले। संगही शिकायत कईले कि राह मे कंकड़-पथर बहुत बा जवना से हमरा पैर में फ़ोरा पर गइल अवरू अब बहुत दुखाता।

राजा कहले, आगे कबहु अयीसन मत होखे एकर इंतजाम करे के पड़ी। थोड़े देर सोचला के बाद, राजा अपना मंत्री के आदेश देले कि राज्य के समूचा सड़क, चमड़ा से ढंक दिहल जाए।

राजा के अईसन बात सुन, सभ एकदूसरा के मुंह देखे लागल। केहु के मना करे के हिम्मत ना भईल।

सभ इहे सोचत रहे कि, ए काम के पूरा करे खाती बहुत रुपया-पईसा के जरूरत पड़ी, सभ रुपया पईसा बेकार के काम मे खर्च होई। अयीसने बात सोच एगो बुद्धिमान मंत्री राजा के सोझा, मन के कड़ेर कऽ लेकिन डेरात-डेरात कहले कि "महाराज अगर राउर आज्ञा होखे तऽ हम एगो सुझाव देवे के चाहतनीऽ।"

राजा कहले ठीक बाऽ आपन सुझाव बतावऽ।

महाराज! रउआ अयीसन काम प धन बर्बाद मत करीऽ। एह काम के पूरा करे में बहुत धन खर्च होई। हमार अईसन विचार बा कि कुछ अयीसन कईल जाए जेकरा से राउर आदेश के पालन भी हो जाए अवरू धन भी बाँच जाए।

मंत्री के बात सुन राजा अचरज में पर गईले। पहिला बेर केहु उनुकर बात कटले रहे। राजा अपना खीझ के दबावत कहले –"साफ-साफ कहऽ का कहल चाहतारऽ?" मंत्री जवाब देले, "महाराज समूचा राज्य के सड़क के चमड़ा से ढंकला से निमन रही कि रउआ आपन गोड़ के तरुवा (तलवा) के चमड़ा के एगो छोट टुकड़ा से बान्ह लेती। एहसे रउआ गोड़ मे कंकड़-पथर भी ना गड़ीऽ आ पईसा भी बाच जाई"।

कहल जाला कि आपन पईसा बांचत सभके निक लागेला। मंत्री के बात सुन राजा अचरज़ के नज़र से मंत्री देने तकले अवरू मंत्री के सुझाव के मान के अपना खाती चमड़ा के जूता बनावे के आदेश देले।

मंत्री के बुद्धि से राजा के पईसा भी बांच गईल आ राजा के गोड़ मे जूता भी पर गईल।

एहीसे कहल बा कि जल्दबाज़ी मे कवनों काम ना करे के चाही, आराम से सोच विचार के कवनों काम करे भा बोले के चाही। सोच विचार के कईल कवनो काम भा बोलल कवनो बात से हमनी के कबहु, कवनों तरह के नुकसान ना होखे।

हमनी के संगे बहुत बेर अईसन होखेला कि कवनों काम करे के बा आ समझ मे ना आवेला कि कईसे कईल जाय, त ए स्थिति मे दोसरा के विचार भी सुनल जा सकता, हो सकता कि केहु अवुरी आपके बरियार समस्या के चुटकी में हल निकाल देवे।



भगवान के बनावल दुनिया ह, भगवान ही सभके रक्षा करेले
जाड़ा के दिन रहे। आसमान मे खूबिए बदरीघेरले रहे, अवरू सांझ होखे वाला रहे। सांझी के जबतनी-तनी अंहरिया होखे लागेला त सभे चिरिया-चुरुंग अपना-अपना खोता मे लवटे लागेले।

ओ दिन एगो नीम के पेड़ प बहुते ढेरकउवा (कौवा) बईठल रहन’स, आ अपने मे कांव-कांव करत रहसं, एक दोसरा के चोंच भी मारत रहसं। ठीक ओहि घरी एगो मैना आईल, अवरू आवते पेड़ प बईठ गईल। अब मैना के पेड़ प बईठल देख सभे कउवा मिल के मैनाप टूट पडले आ मैना के भी अपना चोंच से मारे लगले।

बेचारी मैना कहलस कि "आज बदरी बहुते ढेरबाटे आ अन्हार हो गईल बा, कुछुओ लउकत नईखे, एकरा चलते हम आपन खोता (घोसला) भुला गईल बानी। हमरा प दया क के आजु के रातहमरा के येही पेड़ प रहे द लोग"। मैना के बात सुन सभे कउवा एके सुर मे बोललेसं, “ना-नाई पेड़ त हमनी के ह, तू ए पेड़ प नईखु रह सकत, मैना तू जल्दी से हमनी के पेड़ प से भाग जा”।

कउवा के बात सुन मैना कहलस कि “पेड़ त भगवान बनईले बाड़े ई अकेले तोहन लोग के कईसे हो सकता। अगर ए जाड़ा केदिन मे आन्ही-पानी आ जाई बरफ पड़े लागी त सिर्फ भगवान जी ही हमनी के रक्षा करीहे।हम तोहन लोग से छोट बानी। तोहन लोग से बार-बार विनती करत बानी आजु के रात हमरा केयेह पेड़ प रहे द लोग, बिहान होते हम चल जाईब”।

मैना के विनती कईला प भी कउवा ना मनले।कउवा कहले कि “अगर तू अतने भगवान के मनात बाडु त एहिजासे भाग जा, हमनीओ के त देखी जा की तोहार भगवान कईसे तोहरा केकईसे बचावत बाड़े। अगर तू ना जईबु त हमनी के तोहरा के मार के मुआ देबसं”।

कउवा के व्यवहार देख के मैना समझ गईल किएहिजा रहल ठीक नईखे, उ तुरंत ओह पेड़ प से उड़गईली अवरू कुछुए दूर जाके एगो आम के पेड़ प बईठ गईली। थोड़े देर के बाद, बहुते जोर से बादर गरजे लागल, संगे-संगे आन्ही-पानीभी आ गइल।

आन्ही-पानी त अईबे कईल बरफ भी पड़े लागल।बरफ त अईसे पड़त रहे, जइसे कतही गोली-बंदूकचलता। कउवा जवन पेड़ प बईठल रहन उ नीम केपेड़ रहे, अब नीम के पेड़ बहुत घन त रहे ना कि कउअं केबरफ-पानी से राहत मिलित। सभे कउवा कांव-कांव चिलाए लगले। एने-ओने भागे लगले। येहीबीच बरफ के चोट से कतने कउवा मर गईले,कतना घाही होके जमीन प गिर गईले।

अब बेचारी मैना जवना आम के पेड़ प बईठल रहेओह पेड़ के डाढ़ टूट के गिर गईल। डाढ़ गिरला से पेड़ के जड़ मे खोंडहर बन गईल,खोंडहर देख मैना जाके ओह मे बईठ गईल, जेकराचलते मैना के तनिकों घाव ना लागल, अवरू मैना सही सलामत बाचगईल।

बिहान (सबेर) भईला खूबिए सुंदर चमचमात घाम(धूप) निकलल। तब मैना खोंडहर मे से निकल के पंख फैला के भगवान जी के नमस्कार कईलसअवरू ओहिजा से उड़ गईल।

मैना के उड़त देख दरद से परेशान कउवा मैना से पुछले "मैना तू काहाँ रहलू ह कितोहरा के तनिकों घाव नईखे लागल आ तू सही सलामत बाच गईल बाडु”। मैना कहलस हम कहत रही न कि ई पेड़ भगवान जी बनवले बाड़े आ उहे सभकर रक्षाकरे ले। तोहन लोग के भगवला के बाद हम जाके एगो आम के पेड़ प बईठ गईनी, आ ओह पेड़ मे खोंडहर रहे जब बरफ पड़े लागल त ओहि मे छुप गईनी जेकरा चलते हमसही सलामत बाच गईनी।

खाली मैना के ही भगवान जी नईखी बचवले,मुश्किल मे पडल हर जीव-जन्तु होखे भा इंसान सभकर रक्षा ईश्वर करीला।बस जरूरत बा त भगवान प विश्वास कईला के। सच्चा मन से भगवान प विश्वास राखी उ हरसुख-दुख मे सहायता करब।

सुख भी जब हमनी के मिलेला त ओकरा मे भगवानजी के ही मरजी होला अवरू दुख भी उनका मरजी के बिना नईखे मिल सकत। हो सके त बिपत मेपड़ल जीव-जनावर होखे भा इंसान ओकर जरूर मदद करे के चाही,का पता जब हमनी प कवनों बिपत आवे त ओह घरी भगवान जी हमनी के रक्षाकरे खाती केहु के भेज दी।



नारी के माया में यमराज अझुरईले, 100गो बेटा होखे के वरदान दे देले
युधिष्ठिर के बात सुन, मार्कण्डेय ऋषि सत्यवान- सावित्री के काथा सुनवले !! कहले - एक समय मद्र देश के राजा अश्वपति रहले। ओह राजा के कवनो संतान ना रहे त उ संतान पावे खातिर सावित्री देवी के बहुते पुजा कईले। उनुका पुजा के फल भी मिलल।

राजा के एगो खूब सुंदर कन्या भईल। सावित्री देवी के पुजा से भईल कन्या के नाम भी राजा सावित्री ही रखले। धीरे-धीरे सावित्री बड़ भईली। बेटी के बड़ होखत देख राजा के ओकर बियाह के चिंता होखे लागल। एक दिन सावित्री के बोला के राजा कहले “हे बेटी हम चाहतानी कि तू अपना खाती जोग (योग्य) वर खुदे खोजलऽ । पिता के आज्ञा मान, सावित्री आपन पति के खोज मे निकल गईली।

जब उ पति के खोज क के वापस अपना घरे लवटली त ओह घरी राजा अश्वपति, देवर्षि नारद मुनि के संगे बईठ के बतियावत रहले। सावित्री अपना पिता अवरू देवर्षि के प्रणाम कईली, आ कहली – “हे पिता जी हम आपन वर के खोज क लेले बानी। उ शाल्व देश के धर्मात्मा राजा द्युमत्सेन के बेटा सत्यवान हवे। लेकिन, कवनो कारण से राजा आंहर हो गईल रहन।

जब राजा द्युमत्सेन आंहर भईले त ओह घरी उनकर बेटा सत्यवान बहुते छोट रहन। एह सभ के फायदा उठा के उनकर पड़ोसी राजा उनकर राज-पाठ छीन लेले। राज-पाठ सभे खतम भईला के बाद द्युमत्सेन आपन पत्नी अवरू, बेटा सत्यवान के लेके जंगल मे कठोर से कठोर व्रत करे लगले। अब उनकर बेटा 'सत्यवान' बड़ हो गईल बाड़े, उहे हमार पति बने लायक बाड़े। येह से हम सत्यवान के आपन होखे वाला पति के रूप मे चुननी ह”।

सावित्री के बात सुन नारद मुनि बोलले- “सत्यवान के आपन पति के रूप मे चुन के सावित्री बहुत बड़ गलती कईले बाडुऽ, सत्यवान के आयु त बस एकही साल बाचल बा। एक साल के बाद त सत्यवान के मृत्यु हो जाई”। देवर्षि के बात सुन राजा अश्वपति चिंता मे पड़ गईले।

उनुका आपन बेटी के चिंता होखे लागल। उ सावित्री से कहले – “बेटी तू सत्यवान के छोड़ऽ, अपना खाती केहु दोसरा के चुन लऽ“। लेकिन, सावित्री आपन पति के रूप मे सत्यवान के चुन लेले रही, उ आपन विचार ना बदलली।

अपना पिता से कहली - “पिता जी, एगो भारतीय नारी त अपना जिनगी मे एके हाली केहु के आपन पति मानेले , त हम कईसे अब सत्यवान के छोड़ऽ केहु दोसरा के आपन पति के रूप मे अपना सकतानी। अब चाहे जवन हमरा किस्मत मे लिखल होखे, हम दोसरा से वियाह नईखी क सकत”।

सावित्री के हिम्मत देख देवर्षि नारद मुनि बहुते खुश भईले। देवर्षि के सलाह से राजा अश्वपति आपन बेटी, सावित्री के बियाह सत्यवान से करा देले। सत्यवान बड़ा ही धर्मात्मा, सुशील विचार अवरू आपन माई-बाप के भक्त रहन। बियाह के बाद सावित्री राजसी पहनावा छोड़-छाड़ के आपन सास-ससुर अवरू पति निहन पहिनावा अपना लेली, अवरू अपना सास-ससुर अवरू पति के संगे जंगल मे रहे लगली।

उ पूरा मन से पति आ सास-ससुर के सेवा करे लगली। सास-ससुर के सेवा ही उनकर परम धर्म बन गईल। धीरे-धीरे समय बीतत रहे, समय के संगे-संगे सावित्री के चिंता भी होखे लागल। काहें कि सत्यवान के मरे के घरी भी नजदीक आईल जात रहे। अंत में उ दिन भी आ गईल जवना दिन सत्यवान के मरेवाला रहन। ओ दिन सावित्री मन ही मन ठान लेली कि, आज कुछुओ हो जाय हम आपन पति के अकेले ना छोड़ब। जब सत्यवान लकड़ी काटे जाये लगले त सावित्री भी उनका संगे जाये खातिर तयार भईली।

सत्यवान के लाख मना कईला के बाद भी ना मनली, अवरू सास-ससुर से आज्ञा लेके अपना पति के संगे जंगल मे चल गईली। सत्यवान लकड़ी काटे खातिर पेड़ प चढ़ले, पेड़ प चढ़ते उनुका घुमरी (चक्कर) आवे लागल, उ टाँगी (कुल्हाड़ी) फेंक पेड़ से नीचे उतर अईले।

पति के तबीयत खराब होत देख सावित्री अपना गोद मे पति के सिर राख के आँचल से हवा देबे लगली। सावित्री समझ गईली कि उनका पति के अंतिम घरी आ गईल बा, उनका आँख से लोर (आँसू) के बहे लागल। उ चुप-चाप बईठ, बस भगवान जी के गोहरावे लगली। अचानक सावित्री देखतारी कि उनका सोझा एगो बहुते बरियार देहवाला, करिया रंग के आदमी, हाथ मे फांसी के रस्सी लेले खाड़ बा।

उनुका के देख, सावित्री पुछली “हे देव रउआ के हई?” जवाब मिलल “हम 'यमराज' हई। हम तोहरा पति के ले जाये आईल बानी”। सावित्री बोलली, हे प्रभु अईसे त संसार के कवनों आदमी मरेला त राउर दूत आवेले, बाकि अईसन कवन कारण बा कि इहाँ (सत्यवान) के ले जाए राउर दूत ना ना रउआ खुद आईल बानी।

सावित्री के बात सुन यमराज कहले “हे देवी, तोहरा तेज के सोझा हमार दूत नईखे आ सकत, येह से हमरा खुद आवे के परल बा”। यमराज, सत्यवान के रस्सी मे बान्ह, घिसियावत, दख्खीन (दक्षिण) देने लेके जाए लगले। अपना पति के घसेटात देख सावित्री भी यमराज के पीछे-पीछे चल देली।

कुछ दूर गईला के बाद जब यमराज अपना पीछे सावित्री के आवत देखले त कहले – “हे देवी तू हमरा पीछे-पीछे मत आवऽ, काहें से कि तोहरा पति के आयु पूरा हो चुकल बा, अब ई जिंदा नईखन हो सकत, अब इ तोहरा के नईखन मिल सकत। अब तू जाके अपना पति के अंतिम संस्कार के व्यवस्था करऽ।“

सावित्री कहली, “जाहाँ हमार पतिदेव जातारे, ओहिजा गईल हमार पतिधर्म ह। येह से हम अपना पति के छोड़ के नईखी जा सकत”। यमराज बोलले कि – “सावित्री, हम तोहरा पति धर्म से बहुते खुश बानी। येह से तू सत्यवान के जिनगी छोड़ऽ कवनो अवरू वरदान हमरा से मांग ल, हम तहार इच्छा जरूर पूरा करब”। इ बात सुन सावित्री कहली कि – “हे प्रभु, हमार सास-ससुर आन्हर बाड़े, कृपा क के ओह लोग के आँख मे रोशनी दे दिही।

यमराज कहले अईसन जरूर होई। फिर सावित्री कहली कि हमरा सास-ससुर के राज- पाठ छीना गईल बा रऊआ इ वरदान दीही कि उ लोग के राज-पाठ फिर से मिल जाय”। यमराज "तथास्तु" कहले अवरू कहले की सावित्री अब तू लौट जा।

लेकिन सावित्री न लवटली, उ कहली – “हे यमराज, हमरा पिता राजा अश्वपति के बेटा नईखे येह से रउआ उनका के वरदान के रूप मे बेटा दे दिही”। यमराज कहले – “चलऽ, हम तोहार इहों ईच्छा पूरा करब, लेकिन आब तू वापस लवट जा”।

सावित्री फेर कहली – “हे यमराज, बस एगो आखिरी वरदान हमरा के दे दिही”। यमराज कहले मांगऽल बाकि ओकरा बाद तोहरा वापस लौटे के पड़ी। सावित्री कहली ठीक बा। यमराज कहले – “मांगऽ, कवन वरदान मांगल चाहतारु?” यमराज इहाँ नारी के मन के स्थिति ना समझे पवले अवरू सावित्री में झोल में अझुरा गईले। सावित्री कहली – “हे महाराज, हमरा के सई गो बेटा होखे के वरदान देदी”।

यमराज बिना सोचले समझले कहले – “चल हम तोहार के ई वरादन देतानी की तहरा सई गो बेटा होई, लेकिन अब तू येहिजा से जा”। अब सावित्री अवरू चटक मन से यमराज के पीछा-पीछा चले लगली। अपना पीछा आवत देख यमराज कहले कि –“सावित्री हम तहार सभ इच्छा पूरा देनी, अब त तू हमार कहल मानऽ आ वापस लवट जा! जा, अपना पति के अंतिम संस्कार के व्यवस्था करऽ“।

यमराज के ई बात सुन सावित्री कहली हे प्रभू, अभी त रउआ हमरा के सई गो बेटा होखे के वरदान देनी हऽ, जब हमरा पति के अंतिम संस्कार हो जाई त हमरा सई गो बेटा काहाँ से होई? सावित्री के बात के सुन यमराज सोच मे पर गईले।

उ कहले – “हे सावित्री, तू बहुते तेज अवरू चतुर बाडू। तू अपना वचन से हमरा के फेरा मे डाल देलु। तोहार पतिव्रता देख हम सत्यवान के जीवन दान देतानी”। अतने बात कऽही के यमराज लवट गईले, अवरू सावित्री अपना पति सत्यवान के शरीर के भीरी लवट अईली। सावित्री के भीरी आवते सत्यवान फेर से जिंदा हो गईले अवरू आगे चल के दुनों लोग बहुत सुखी जीवन बीतावल।



निकसी बनल रानी त रानी बन गईली निकसी
रामपुर नाम के एगो राज्य के राजा के दु गो बियाह भईल रहे। जब दु गो बियाह भईल रहे त दु गो रानी रहली। दुनों रानी एकसे बढ़के एक सुंदर अवरू सुशील रहली।

रानी लोग में बस एकही कमी रहे कि ए दुनों जानी के माथा में बाल ना रहे, मतलब कि बाल के नाम प बड़की रानी के सिर में दु गो बाल रहे, त छोटकी रानी के सिर में तीन गो। बड़की रानी बहुत भोला-भाला रही त छोटकी ओतने टेढ़ रही।

छोटकी रानी हरमेस बड़की रानी से भीतरे-भीतर जरत रहस। एक दिन छोटकी रानी, बड़की रानी से कहली कि, "आईं दीदी आज हम रउआ माथा में तेल लगा देतानी।"

तेल लगावे बईठली त कहली "ये दीदी राउर माथा के बाल त 'उजर' (सफ़ेद) हो गइल बा।"

बार उजर होखे के बात सुनते बड़की रानी कहली, "हमारा माथा में त मात्र दुगो बाल बाटे आ उहो 'उजर' भ गईल?" छोटकी रानी कहली, “त का हम झूठ बोलत बानी। जाई, हम रउआ से बात नईखी करत।" एह प बड़की रानी कहली, त अब हम का करी? छोटकी रानी कहली, "एकरा में करे के का बा! हम तुरंत एह उजर बाल के चिमटी से निकाल देतानी।"

अतना बात क़हत उ झट से चिमटी से बाल निकाल दिहली।

अब बड़की रानी के माथा में एकहु बाल ना रह गईल। जब राजा बड़की रानी के देखलन त उनुका बहुत बाउर लागल। उ तुरंत बिना कुछू सोचले समझले बड़की रानी के घर से निकाल दिहले। बड़की रानी रोवत बिलखत राज्य से बहरी चल गईली। उ चलत-चलत थाक के एगो नदी किनारा अनार के पेड़ के नीचे बईठ के जोर-जोर से रोवे लगली।

रानी के रोवाई सुन के एगो परी उनुका सोझा आके खाड़ भईली। परी, रानी से रोवे के कारण पुछली, त रानी सभ बात संच-संच बता दिहली।

सभ बात सुनला के बाद परी कहली – "कवनो बात ना, चिंता मत कर। हम जईसन कहतानी ओसहीं कर। हमरा कहला से ना ढेर ना कम।"

परी कहली कि पहीले नदी में तीन बेर डुबकी लगा के आव, ओकरा बाद अनार के पेड़ से एगो अनार तुर। अतने बात कही के परी ओहिजा से चल गईली।

बड़की रानी परी के कहला के अनुसार कईली। जब रानी पहीला बेर डुबकी लगवली त उनका देह के रंग बहुत साफ भ गईल, गोर हो गईली। दूसरा डुबकी लगवली त उनका देह प सुंदर कपड़ा अवरू गहना-गुरिया आ गईल। जब तीसरा डुबकी लगवली त रानी के माथा में खूब सुंदर, करिया, लमहर अवरू घन बाल आ गईल।

अतना सभ भईला के बाद रानी बहुत सुंदर लागे लगली। अब नदी से बहरी आके परी के कहला अनुसार अनार के पेड़ से एगो अनार तुरली। अनार तुरते अनार फाट के सभ बिया (बीज) सैनिक बन गईले अवुरी रानी के एगो सजल-धजल असवारी (पालकी) में बईठा के वापस राज्य में ले जाए लगले।

जब बड़की रानी राजमहल के भीरी गईली त हाल्ला मच गईल। हाल्ला सुन, राजा अपना मंत्री से कहले, जाके पता लगाव इ कईसन हाल्ला होखता। मंत्री जाके देखले अवरू राजा से आके कहले की बड़की रानी आइल बाड़ी।

राजा बड़की रानी के महल के अंदर बोला के सभ बात पुछले त रानी सभ कहानी राजा के बता दिहली। राजा के अपना आप प बहुत पछतावा भईल आ अबकी बेर छोटकी रानी के राज्य से बहरी जाये के आदेश दे देले।

बड़की रानी जब राजा से आपन कहानी सुनावत रही त ओह घरी छोटकी रानी लुका से सभ बात सुनत रही। जब छोटकी रानी राज्य से बहरी गईली त ओही नदी किनारे अनार के पेड़ के नीचे जाके बईठ गईली, अवरू झूठ-मूठ के जोर-जोर से चिल्ला के रोवे लगली।

उनुकर रोवाई सुन, फिर से उहे परी छोटकी रानी के सोझा आ गईली। परी, रानी से रोवे के कारण पुछली त छोटकी रानी झूठ-मूठ के बड़की रानी प दोष लगावत कहली कि बड़की रानी हमरा के राजमहल से बहरी निकलवा देले बाड़ी।

छोटकी रानी के बात सुनला के बाद परी कहली, ठीक बा हम जतना कहतानी ओतने करीह, न ओकरा से ढेर ना कम। पहीले नदी में तीन बेर डुबकी लगाके ओकरा बाद अनार के पेड़ से एगो अनार तुर लीह। अतने बात कह के परी चल गईली।

छोटकी रानी बहुते खुश होके नदी में पहीला डुबकी लगवली त उ अवरू गोर भ गईली आ पहीले से ढ़ेर सुंदर लागे लगली।

जब दुसरका डुबकी लगवली त उनका शरीर प सुंदर साड़ी आ गईल आ गहना से लदा गईली। जब रानी तिसरका डुबकी लगवली त उनका माथा प बहुते लंबा, करिया, घाना बाल आ गईल।

एकरा बाद रानी के मन में लालच आ गईल, सोचली की तीन हाली डुबकी लगवला प त हम अतना सुंदर हो गईनी, त अवरू ढेर डुबकी लगाइब त ना जाने हम कतना सुंदर हो जाइब।

लालच में पर रानी अब लगातार डुबकी लगावे लगली, ना जाने कतने डुबकी लगा देली। लगातार डुबकी लगवे से रानी के देह प के कपड़ा फाट गईल, गहना-गुरिया सभे गायब हो गईल। रानी के सिर के बाल तक उड़ गईल। उनका देह प फोड़ा फुंसी निकल आईल।

कुल मिला के रानी बहुत कुरूप हो गईली। आपन दासा देख रानी छाती पीट-पीट के रोवे लगली। फिर जब उ नदी से बहरी अइली त अनार के पेड़ से एगो अनार तुरली, उ अनार सांप बन के रानी के काट दिहलस। सांप कटला से रानी ओहिजे मर गईली।

एही से कहल जाला की दोसरा के बारे में कबहु बाउर ना सोचे के चाही। दूसरा के बारे में बाउर सोचला प कबो ना कबो अपना संगे बाउर हो जाला।

आदमी के हरमेस आपन सोच के निमन राखे के चाही। एक बात अवरू की लालच त तनिकों ना करे के चाही। लालच बहुत बाउर चीज़ ह भाई , भगवान जतना देले बाड़े ओही में खुश आ मगन रही।



ऊंट आ सियार के दोस्ती के बीच 'हमरा हूँआ-हूँआ करे के मन करता'
नदी के किनारे जंगल में एगो ऊँट रहत रहे। उ बहुत सीधा-साधा रहे। एक दिन ओकर भेंट एगो सियार से भ गइल। सियरा बड़ा धूर्त रहे।

सियरा, ऊंट से दोस्ती क लिहलस आ संगे रहे लागल। एक दिन सियार ऊंट से कहलस, "ऊँट भाई, चल मकई खाए नदी की ओह पार चलल जाय"। इ बात सुन ऊंट कहले -"देख सियार भाई चोरी ना करे के चाहीं"।

अब ऊंट के इ बात सुन सियार कहलस -"चोरी करे के कहता, मकइ के उ खेत हमरे दोस्त-इयार के ह"। ऊंट सियार के बात प विश्वाश का तैयार हो गईले अवरु सियार के अपना पीठी प बइठा के नदी की ओह पार ले गइले।सियार मकई के खेत में पहुँची के जल्दी-जल्दी मकई खाए लागल।

सियार के पेट रहे छोट, जल्दी भर गइल। जब पेट भर गईल त सियार ऊंट से कहलस, "ऊंट भाई, ऊंट भाई अब त हमरा हूँआ-हूँआ करे के मन करता"। सियार के इ बात सुन ऊंट कहले - "अभी जन कर नाही त तहार हूँआ-हूँआ सुन केहू आ जाई। अभी हमार पेट नईखे भरल"।

ऊंट के लाख मना कईला प भी सियार ना मानल आ हूँआ-हूँआ करे लागल। अब सियार के हूँआ-हूँआ के आवाज सुन के खेत के रखवार आ गईल। सियार त छोटी-मुटी के जिव जल्दी से भाग गईल बाकीर ऊंट ना भागे पवले आ धारा गईले। खेत के रखवार ऊंट के लाठी से खुबिये मरलस।

ऊंट के पिटात देख सियार भाग के नदी के किनारा आ गईल अवरु ऊंट के इंतजार करे लागल। तनिका देर के बाद ऊंट भाई भी नदी किनारे पहुंचले। अब फेरु नदी पार करे खातिर सियार ऊंट के पीठ प बईठ गईल। जब बीच नदी में ऊंट गईले त कहले - "ये सियार भाई अब हमरा लोटवास लागल बा हो, अब हमरा एहिजे लोटे के मन करता"।

जब सियार इ बात सुनलस त कहे लागल -"अरे ऊंट भाई अभी जन लोट नाही त हम गिर जाईब आ नदी में डूब जाइब, तू हमरा के नदी पार करा के लोट लीह"।

ऊंट कहलस ना हमरा त येही घरी लोटे के मन करता आ एतना बात कह के ऊंट नदी में लोटे लगले। ऊंट के लोटत भईल की सियार ऊंट के पीठ प से गिर गईल आ केहू तरे जान बचा के नदी पार भ गईल।

येही से कहल गईल बा कि केहू के संगे धोखा अवरु अन्याय ना करे के चाही, कब केकर जरूरत पड़ जाई, के कामे आ जाई ई केहू नईखे जानत।



लालच ना करे के चाही, लालच से बाउर कुछूओ ना होखे
एगो गांव में एगो बहुते गरीब लकडहारा रहत रहे। उ आपन परिवार के पालन-पोषण करे खाती रोज जंगल में जाके लकड़ी काट के शहर में बेचे जात रहे आ लकड़ी बेच के जवन पईसा मिलत रहे ओह से आपन परिवार के खर्चा चलावत रहे।

एक दिन लकडहारा नदी किनारे पेड़ प लकड़ी काटे खाती चढ़ गईल आ लकड़ी काटे लागल, ओसही ओकरा हाथ से टांगी (कुल्हाड़ी) छुट गईल आ नदी में गिर गईल। जब टांगी नदी में गिर गईल त बेचारा लकडहारा दुखी भ गईल आ सोचे लागल की "आज हम लकड़ी ना बेचब त पईसा काहा से मिली आ हमार बाल -बच्चा का खाई।"

इहे सभ सोचते रहे की ओही घरी नदी में से एगो जलपरी निकल के अईली आ लकडहारा से पुछली की तू काहे उदास बाड़े?

परी के बात सुन लकडहारा कहलस की हमार टांगी येह नदी में गिर गईल बा जवना से हम लकड़ी काटत रही, अब टांगी नईखे त हम लकड़ी कईसे काटब, लकड़ी ना काटब त पईसा काहा से मिली, हम आपन बाल बच्चा के पेट कईसे भरब, इहे सभ सोच के हम उदास बानी।

लकडहारा के बात सुन के जलपरी नदी में चल गईली आ सोना के टांगी लेके अईली आ कहली, हई तहार टांगी ह का?

टांगी देख लकडहारा कहलस, ना-ना इ हमार टांगी ना हटे, हमार टांगी त लोहा के रहे।

जलपरी फिरू नदी में गईली आ चांदी के टांगी लेके अईली, लकडहारा कहलस इहो ना ह। जलपरी फिरू नदी में गईली आ लकडहारा वाला लोहा के टांगी लेके अईली आ पुछली का ई तोहार टांगी ह?

आपन टांगी देख लकडहारा बहुते खुश भा गईल, कहलस ह इहे हमार टांगी हटे।

लकडहारा के ईमानदारी देख जलपरी ओकरा प बहुते खुश हो गईली आ ओह लकडहारा के टांगी के संगे-संगे सोना-चांदी के भी टांगी दे दिहली।

जब लकडहारा घरे गईल त गांव में सभके ई बात बतवलस। लकडहारा के बात सुन के ओह गांव के एगो आदमी के लालच आ गईल।

उ आदमी भी एक दिन ओही नदी किनारे पेड़ प चढ़ के आपन टांगी नदी में फेंक दिहलस आ जोर-जोर से चिलाये लागल, हाय हमार टांगी येह नदी में गिर गईल अब हमार बाल बच्चा के पेट कईसे भरी।

ओह आदमी के आवाज सुन के जलपरी बहरी आ गईली आ पुछली की तू काहे रोअत बाड़े?

उ आदमी कहलस की हमार टांगी येह नदी में गिर गईल बा अब हमार परिवार भूखे रह जाई उ टांगी ना मिली त।

जलपरी तुरंते नदी में गईली आ सोना के टांगी लेके अईली आ पुछली कि, ईहे तोहार टांगी हटे?

सोना के टांगी देख उ लालची कहलस ह- ह इहे हमार टांगी हटे।

ओकर जवाब सुन जलपरी सोना वाला टांगी लेके के नदी में चल गईली आ कबो ना निकलली।

लालची आदमी बहुत देरी तक चिलात रहल आ सांझ के उदास होके घरे चल गईल। जवनो टांगी रहे उहो गवा दिहलस।
एहीसे कहल बा - "लालच ना करे के चाही, लालच से बाउर कुछूओ ना होखे!!"



हनुमान के पसेना से पैदा भईल मकरध्वज प्रभु के कृपा से पाताल लोक के राजा बन गईले
बजरंगबली, हनुमान जी बाल-ब्रह्मचारी रही, बाकि कहल जाला कि मकरध्वज उनकर बेटा रहले। इ कथा उहे मकरध्वज के बारे में बाटे।

बाल्मीकि रामायण के अनुसार, लंका के जरावे घरी पोंछ में आग लगला के चलते हनुमान जी के बहुत पसेना आवत रहे, एह से हनुमान जी लंका के जरवाला के बाद पोंछ के आग बुतावे खातिर समुंदर में कुद गईले। जब हनुमान जी समुंदर में कुदले त उनकर पसेना के एक बूंद समुंदर में गिर गईल, जेकरा के एगो मछली पी लिहलस।

हनुमान जी के पसेना के उ बूंद मछली के पेट में गईल त एगो शरीर के रूप ध लिहलस, गर्भ ठहर गईल।

एक दिन के बात ह पाताल के राजा अहिरावण के सेवक ओ मछली के ध लिहले। जब उ मछली कटाइल त ओकरा पेट में से एगो बानर निकलल। अहिरावण के सेवक ओह बानर रूपी आदमी के अहिरावण भीरी ले गईले। अहिरावण ओह बानर के पाताल के रक्षक बना दिहले।

इहे बानर आगे चल के हनुमान पुत्र मकरध्वज के नाम से प्रसिद्ध भईल।

जब राम-रावण में युद्ध होखत रहे, तब रावण के आज्ञा से अहिरावण राम-लक्षमण के पाताल पूरी ले गईल। राम-लक्षमण के अपहरण होखला से बानर सेना डेरा गईल आ उदास रहे लागल। कुछ दिन के बाद विभीषण ए बात के जानकारी हनुमान जी के दिहले, तब हनुमान जी राम-लक्षमण के बचावे खाती पाताल पूरी पहुंचले।

पाताल के दुआर प एगो बानर के देख के हनुमान जी चौंक गईले आ हनुमान जी ओह बानर से पुछले कि, तू के हवे?

मकरध्वज हनुमान जी के बतवले कि, हम हनुमान पुत्र मकरध्वज आ पाताल पुरी के द्वारपाल हई। मकरध्वज के बात सुन हनुमान जी खिसिया गईले आ कहले "तू इ का कहतारे दुष्ट बानर, का तोहरा इ पता नईखे की हम बाल ब्रह्मचारी हई, फिर हमरा से पुत्र कईसे पैदा हो सकता?"

जब मकरध्वज के पाता चलल कि इहे उनुकर पिता हनुमान जी हवे अवुरी उहे उनुका सोझा खाड़ा बाड़े, त उ तुरंते आपन पिता हनुमान जी के गोड प गिर गईले आ आपन जनम के काथा सुनवले। हनुमान जी भी काथा सुनला के बाद मकरध्वज के आपन बेटे मान लिहले।

अब हनुमान जी राम-लक्षमण के लेबे खाती आगे बढ़े के मन बनवले, लेकिन द्वार प मकरध्वज उनुका के रोक दिहले आ कहले - ''रुकी, हम अपना स्वामी के सेवा में बानी, एहसे बिना उनुका आदेश के, हम रउआ के भीतर ना जाए देब। एह से रउआ भीतर नईखी जा सकत।''

लेकिन हनुमान जी ना मनले अवुरी आगे बढ़े के मन बना लेले, तब उनुका के रोकत मकरध्वज युद्ध खातिर ललकरले जेकरा से दुनो बाप-बेटा के बीच लड़ाई शुरू भा गईल।

तनिका देरी के बाद हनुमान जी, मकरध्वज के अपना पूंछ में लपेट लिहले आ पाताल में चल गईले। पाताल पहुंचला प हनुमान जी सीधा देवी मंदिर पहुंचले जहवां अहिरावण राम-लक्षमण के बलि देवे वाला रहे। हनुमान जी के देख चामुंडा देवी पाताल लोक से चल गईली, तब हनुमान जी देवी के रूप ध के ओह जगह प बईठ गईले।

तनिका देरी के बाद अहिरावण ओहिजा आईल अवरु पूजा खतम कईला के बाद राम-लक्षमण के बली देबे खाती जसही तलवार उठवलस, ओसही हनुमान जी बहुत तेज आवाज के संगे अहिरावण के सोझा प्रकट भईले आ तलवार से अहिरावण के गर्दन काट देले।

ओकरा बाद राम-लक्षमण के बंधन से छोड़ा लिहले । जब राम जी के नजर हनुमान जी के पूंछ प परल तब हनुमान जी से पुछले "हनुमान हई पोछिया में केकरा के बन्हले बाड? इ त एकदम तहरे निहन बाटे।''

हनुमान जी, मकरध्वज के बारे में बतवले अवुरी उनुका के अपना पोंछ से आज़ाद क देले। तब राम जी मकरध्वज के राज्याभिषेक क पाताल लोक के राजा बना दिहले आ कहले कि, ''तू आगे भी आपन पिता के जईसन दूसरा लोग के भी सेवा करिह।''

पाताल लोक के राजा बनला के बाद मकरध्वज बहुते खुश भईले आ राम, लक्षमण अवरु आपन पिता श्री हनुमान जी के हाथ जोड़ प्रणाम कईले आ हनुमान पुत्र मकरध्वज कहईले।



काथा: सत्यवादी राजा हरिश्चंद्र के वचन
सत्यवादी राजा हरिश्चंद्र के बारे में त सभे केहू जानत बाटे। चली आज जानल जाय की उनकर राज-पाठ कईसे खतम भईल। राजा हरिश्चंद्र कबो झूठ ना बोलत रहन उ आपन वचन के पालन भी पूरा मन से करत रहन।

राजा हरिश्चंद्र के पत्नी शैव्या अवरु बेटा रोहीत भी अपना वचन के पालन कईल आपन कर्तव्य मानत रहन।ऋषि विश्वामित्र उनका बारे में सुनले रहन त एक बेर सोचले काहे ना राजा हरिश्चंद्र के परीक्षा लिहल जाय। जेह दिन ऋषि विश्वामित्र सोचले ओहि राती राजा हरिश्चंद्र सपना में देखले की उ आपन सभ राज-पाट ऋषि विश्वामित्र के दान में दे दिहले।

जब राजा हरिश्चंद्र के आँख खुलल त सोचले की अब दान कईल चीज नईखी ले सकत, सपना में ही सही जब हम ऋषि के आपन समूचा राज-पाठ दान क देले बानी त अब हमरा येह सम्राज्य प कवनो अधिकार नईखे। जब सबेर भईल त विश्वामित्र साधु के रूप में राजा के महल पहुँचले।

राजा विश्वमित्र के पहचान गईले, उनका के प्रणाम कईले आ पुछले की हमरा खाती का आदेश बा ऋषि मुनी?साधु कहले हम जवन मांगब उ देब। राजा कहले हमार अब सभ कुछ रउए बा मुनिवर बोली हम का सेवा क सकत बानी। विश्वामित्र कहले हमरा के तोहार सभ राज-पाठ, धन-दौलत अवरु खजाना चाही।

राजा हंस के कहले उ त हम रउआ के दे चुकल बानी मुनिवर।विश्वामित्र चिंता में पड़ गईले आ कहले उ कब हमरा के देले बाड राजन।राजा कहले आज राती के सपना में हम आपन सभ राज-पाठ, धन-दौलत रउआ के दान क देले बानी। अब हमार सभ कुछ राउर हो गईल बाटे।

विश्वामित्र राजा के पूरा नीमन से परीक्षा लिहल चाहत रहन येह से कहले हम खुश बानी की तू आपन वचन के पक्का बाड। अब बताव की दक्षिणा में का देब?ऋषि के बात सुन राजा सोच में पड़ गईले, अब हमरा भीरी त कुछुओ नईखे बाचल आ बिना दक्षिणा दिहले दान भी पूरा न होई, ई सोच राजा कहले की हे मुनिवर अब हमरा भीरी त खाली शरीर ही बाचल बा, हम येह शरीर के बनारस के मंडी में बेचब आ ओह से जवन भी पईसा मिली उ राउर दक्षिणा हो जाई।

राजा आपन पत्नी शैव्या आ पुत्र रोहित के लेके बनारस के मंडी गईले आ कहले की हमनी के अपना आप के बेचे आईल बानी जा जे हमनी के खरीदी ओकर हमनी के जिनगी भर सेवा करब जा।

बाजार में एगो डोम आईल उ राजा के खरीद लिहलस, एगो ब्राम्हण रानी शैव्या अवरु पुत्र रोहित के खरीद लिहले। राजा हरिश्चन्द्र एगो राजा होके भी डोम के यहाँ काम करे लगले। उ आपन वचन के पालन करे खाती एक बार भी ना सोचले की उ डोम के घरे काम करत बाड़े। पूरा मन से डोम के छोट से छोट काम भी राजा बिना संकोच के करे लगले।

रानी शैव्या अवरु रोहित भी ब्राम्हण के घरे काम करे लगले।एक दिन रोही अपना माता से पुछले "माता हमनी के राजमहल में रहत रहनी ह जा, हमनी के घरे बहुते दास-दासी रहत रहले, अब हमनी के दोसरा के घरे काम करत बानी जा अवरु जवन भी रुखा-सुखा खाए के मिलत बा उहे खात बानी जा अईसन काहे माता?"

शैव्या कहली "बेटा तोहर पिता जी आपन वचन के पालन करे खाती आपन सभ राज-पाट, धन-दौलत दान में देले अब हमनी के भीरी कुछुओ नईखे बाचल।"अब तू बताव बेटा का तोहर पिता कवनो गलती कईले बाड़े? माता के बात सुन रोहित कहले ना माता, पिता जी बिलकुल ठीक कईले बानी। बाकि पिता जी हमनी के संगे काहे नईखी रहत?माता कहली तोहार पिता जी दोसरा के भीरी रह के उनकर सेवा करत बानी। अब हमनी के आपन शरीर प भी कवनो अधिकार नईखे रह गईल।

रोहित कहले उ काहे माता हमनी के आपन शरीर प आपन अधिकार कहे नईखे?माता कहली पुत्र, ऋषि विश्वामित्र के दक्षिणा देबे खाती शरीर के बेचे के पडल, आ ओह से जवन भी पईसा मिलल उ ऋषि विश्वामित्र के दिया गईल। अब त हमनी के शरीर प भी हमनी के स्वामी के अधिकार बा, अब जईसे राखी लोग ओही तरे रहे के पड़ी। आपन स्वामी के सेवा कईल ही हमनी धरम बाटे।

रोहित कहले माता, पिता जी त बहुते महान बानी, उनकर नाम हरमेशा याद रखल जाई।शैव्या कहली तोहार पिता जी अईसन नाम याद रखे खाती नईखी कईले, उ त स्वभाव ही अईसन हटे की आपन वचन के पालन करे खाती कुछ भी क सकत बानी।बहुते दिन बीत गईल तीनो लोग आपन स्वामी के सेवा पूरा तन-मन से करत रहले। उ लोग के कष्ट देख के भगवान के भी मन पसीज गईल।

ऋषि विश्वामित्र के भी परीक्षा पूरा भा गईल।

एक दिन विश्वामित्र राजा हरिश्चंद्र के भीरी जाके के कहले- हे राजन तू आपन परीक्षा में पास भ गईले,दान,सच्चाई आवरी आपन वचन-पालन खाती तोहार नाम हरमेशा लिहल जाई, अब हम तोहार समूचा राज-पाट लौटावत बानी, अब तू जाके के अपना राज्य में राज कर।

हाथ जोड़ राजा हरिश्चंद्र कहले "ना मुनिवर दिहल दान लिहला में बहुते बड अधर्म होखेला, येह से हम नईखी ले सकत। अब हमरा येह साम्राज्य प कवनो अधिकार नईखे।

विश्वामित्र कहले हम ऋषि होक येह साम्राज्य के का करब, येह से तू आगे के जिनगी अब राजा के जईसन बिताव।राजा कहले अब हम अईसन नईखी कक सकत मुनिवर, अब त हम भगवान के सेवा भर कईल चाहत बानी।जब राजा हरिश्चंद्र राज्य लेबे से मना क दिहले त रोहित के युवराज बनावल गईल आ राजा हरिश्चन्द्र आपन पत्नी शैव्या के संगे वन चल गईले।

राजा हरिश्चंद्र के आजुओ लोग वचन-पालन अवरु त्याग खाती याद करेले। बात-बात में लोग कहेला की राजा हरिश्चंद्र का हव।



नारदमुनि : नारायण-नारायण
एक बेर के बात हटे की नारद मुनि कहीं से जात रहनी। उनका राही में एगो आदमी मिल गईल उ आदमी तनी ढेरे सीधा-साधा रहे, सीधा त रहबे कईल तनी बहीर भी रहे।

अब त उहे बात न भईल की एक त करईला अपने तीत उपर से चढल निमिया पात। नारद जी ओह आदमी से कहले...नारायण …नारायण!अब उ आदमी एकदमे से पलट के नारद मुनि के देखलस, उ नारद मुनि के पहीले से ही जानत रहे बोललस, "ना रहेम-ना रहेम! ई का कहत बानी महाराज काहे ना रहेम? चली-चलीं रउआ हमरा घरे चलीं, हमरा घरे चल के हमार घर के पवितर करी।

उ आदमी नारदमुनि के ठीक से बात ना समझ पवलस त नारद जी जोर–जोर से बोले लगनी, *ना रायण...ना रायण...ना रायण*। उ आदमी कहलस: अच्छा-आछा अब समझनी, रउरा पहिले ‘नाहायेम’ ठीक बा चलीं पहिले नहा लेब येह में कवन बड बात बा !अब त नारद जी ओह आदमी के नासमझी प खिसिया के जल्दी-जल्दी नारायण......नारायण कहे लगले।

नारद जी के बात सुन उ आदमी पुछलस "काहे मुनिवर काहे रउआ ना आएम’? का हम कवनो अछूत हई जे रउआ हमरा घरे ना आयेम? सुनी महाराज हम हई पकिया दूधवाला ग्वाला। हमरा घरे अइला से रउआ कउनो अपवित्र ना हो जाइब। नारदमुनि ओह आदमी के बात के बेबात के समझला से बेचैन होके अवरु जोर-जोर से नारायण......नारायण! करे लगले।

अब उ आदमी फिरू कहलस "अरे ई का कहत बानी महाराज!! ‘रामायण’! अब रउआ के रामायण चाहीं? चली ठीक बाटे। रउआ जबले नहाईब-धोईब हम रामायण कतही से खोज के ले आईब। अब रउआ हाली-हाली चली, अभी हमरा घरे बहुते काम काज बा करे।

नारद जी ओह आदमी के मुर्खता से अकुला गईले झांझ बजा–बजा के बोले लगले नारायण-नारायण अब त उ आदमी दुविधा में पर गइल आ कहलस का महाराज रऊआ कहतानी ‘नाखायेम’, नाखायेम। अईसन बात काहे कहत बानी महाराज का हमरा किहा खइला से कवनो धरम नाश हो जाई? अच्छा चलीं ख़ाली दुधे पी लेब! फिरू आगे के तरफ चले लागत बा लोग।

नारदमुनि आपन दुनो हाथ ऊपर क के तेजी से घूम घूम के नारायण-नारायण!करे लगले। अब फिरू उ आदमी पीछे मुड के देखलस आ कहलस अब का भइल महाराज? काहे ना आएम?नारदमुनि बेचैन होके आपन पिंड छुडावे के गरज से अकुला के तेजी से नारायण-नारायण! कहे लगले।

फिरू आदमी कहलस “अच्छा त ई बाती बा। रऊआ कहतानी ‘नापायेम’। अरे महराज जी काहे ना पाएम? चलीं-चलीं हमरा से जवन भी दान-दक्षिणा दिहल बनी हम जरुर देब। रऊआ मंगला के फेर में मत परी। अब फेरु कही के आगे चले लागल लोग।

नारदमुनि अब त धरम संकट में फंस गइल रहले, नारद मुनि के कुछ कहते ना बनत रहे की येह मुर्ख के हम कईसे समझाई ई त अपने सुनत बा खाली दोसरा के सुनते नईखे। ई सोच नारद मुनि नारायण-नारायण! बोल-बोल के नाचत रहले।

उ आदमी कहलस ठीक बा रऊआ ‘रामायण ना गाएम’, त मत गाई येह में कवनो बात नईखे हम कवनो जिद्द ना करब। एतना बात कही के जईसे ही उ आदमी आगे के तरफ बढ़ल त नारद मुनि आलोपित भ गईनी। अब उ आदमी मुंह बना के एने-ओने ताकते रह गईल!!



कऊवा के पियास आ पानी
एगो कउआ रहे। ओकरा उडत-उडत पिआस लाग गईल। एने-ओने देखे लागल की कतही पानी मिल जाए, बाकी ओकरा पानी ना लउकल। कउआ के पिआसे जान जात रहे।

अब सोचे लागल की पानी ना मिली त हम मरिये जाइब। बहुते देरी के बाद ओकरा एगो गगरी लउकल। कउआ गगरी देख के बहुते खुश भईल आ जल्दी से उड़ के गगरी के भीरी गईल। जब गगरी के भीरी गईल त देखलस की गगरी में पानी त बा बाकी पानी पेंदी में बा।

अब पेंदी में पानी होखे से कउआ पानी पी ना सकत रहे, येह से उ चिंतित भ गईल की का करी की पानी उपर आ जाए। सोचत-सोचत ओह कउआ के एगो बात सूझल की चल गगरी में पत्थर डाल के देखत बानी शायद पानी उपर आ जाए।

इ सोच कउआ जाके पत्थर ले आईल आ ओह गगरी में डाल के देखलस त पानी तनिका ऊपर आ गईल रहे, इ देख कउआ के हिम्मत बढ़ल आ फिरू जाके एगो आवरू पत्थर ले आईल आ ओह गगरी में डाल देलस, फिरू पानी तनिका सा उपर आ गईल।

जब पानी फिरू उपर आईल त कउआ के बुझा गईल की हो ना हो गगरी में पत्थर अवरु डालला से पानी जरुर उपर आ जाई। मन में अईसन सोच के कउआ गगरी में पत्थर डालत गईल आ पानी उपर आवे लागल, जब पानी उपर आ गईल त कउआ पानी पी लिहलस।

कउआ के पिआस बुझल। कउआ के मेहनत सफल भ गईल। परिश्रम के फल त मीठा होखबे करेला। येही तरे अगर आदमी भी कवनो काम करे के ठान ली त उ जरुर अपना काम में सफल होई। जब कउआ सफल हो सकत बा त आदमी काहे ना होई, जरुर होई।



सन्यासी के दिहल जड़ी बूटी आ बाघ के मोछ के बाल
बहुत समय पहीले के बात ह, एगो बूढ़ सन्यासी हिमालय प रहत रहले। ओह सन्यासी के ज्ञान के चर्चा दूर-दूर तक के गांव में होखत रहे। उ कवनो रोग दुख के तुरंत दूर क देत रहले।

एक बेर एगो मेहरारू सन्यासी के चर्चा सुन उनका भीरी गईल आ कहलस की – “हे बाबा हम राउरा बारे में बहुत सुनले बानी, एही से हम रउरा भीरी आईल बानी। हमार कष्ट दूर करी”।मेहरारू के बात सुन सन्यासी कहले बताव का बात बा?

मेहरारू कहलस की – “हे बाबा हमार पति हमरा से पहीले बहुत प्रेम करत रहले लेकिन जब से उ लड़ाई में से लवटल बाड़े तब से उ हमरा से ठीक से बात भी नईखन करत”।मेहरारू के बात सुन सन्यासी कहले "लड़ाई में गईला के बाद लोग अईसने हो जाले।"

सन्यासी के बात सुनला के बाद मेहरारू घबरा गईल आ कहलस की बाबा एकर कवनो जड़ी-बुटी नईखे जवना के देला से उ पहीले निहन प्यार करे लागस?सन्यासी कहले "देवी, जड़ी-बुटी त हमरा भीरी बहुत बा लेकिन ओकरा के बनावे खाती जवन चीज़ चाही उ हमरा भीरी नईखे”।

मेहरारू कहलस का चाही बाबा हमरा के बताई हम कतहु से ले आईब।सन्यासी कहले "हमरा के बाघ के मोछ के बाल चाही”।मेहरारू सन्यासी के बात सुन के घरे चल गईल, आ दूसरा दिने उ बाघ के खोजे खाती जंगल में घूमे लागल। जंगल में चलत-चलत नदी के तीरे एगो बाघ लउकल।

जब बाघ मेहरारू के देखलस त दहाड़े लागल, इ देख उ मेहरारू डेरा के भाग गईल। अईसे करत-करत बहुते दिन बीत गईल, उ मेहरारू रोज जंगल में जाए आ बाघ के देख डेरा के भाग जाए। अब बाघ के भी रोज-रोज उ मेहरारू के देखत-देखत आदत पर गईल। अब बाघ ओकरा के देख के शांत रहे लागल।

एने, उ मेहरारू बाघ के पटावे खाती मांस लेके जाए लागल। मांस त बाघ के सभसे प्रिय भोजन होखेला, उ मांस के खुबिये मन से खाए। जब बाघ मांस खाए में अझुराईल रहे त उ मेहरारू ओकर पीठ सुहुरावे लागस। एक दिन जब मेहरारू मांस लेके आईल आ बाघ खाए लागल त मेहरारू धीरे-धीरे बाघ के पीठ प हाथ फेरत-फेरत ओकर मोछ से एगो बाल तुर लेलस।

फिर का रहे, उ दउर के सन्यासी भीरी गईल आ कहलस हे बाबा देखी हम बाघ के मोछ से बाल ले आईल बानी।बहुत निमन, कह के सन्यासी उ बाल लेके जरत आग में फेंक देले।सन्यासी के अईसन करत देख उ मेहरारू कहलस "बाबा इ रउआ का कईनी? रउआ जानत नईखी इ बाल ले आवे में हमरा कतना मुश्किल भईल रहे? आ रउआ ए बाल के जरत आग में फेंक देनी।

अब हमार जड़ी-बुटी कईसे बनी?”सन्यासी कहले अब तहरा कवनो जड़ी-बुटी के जरूरत नईखे। तनी आराम से सोच की बाघ के कईसे अपना वश में क लिहलू। जब एगो हिंसक जानवर के अपना वश में कईल जा सकता, त इंसान के काहे ना? अगर इंसान पूरा मन से चाहे त कवनो मुश्किल से मुश्किल काम क सकता। येह से तू अब घरे जा अवरु अपना पति के भीतर के प्रेम के फिर से जगाव, फिर देख उ तहरा से पहीले से भी ढेर प्यार करीहे।

मेहरारू सन्यासी के बात समझ गईल, अब ओकरा कवनो जड़ी-बुटी के जरूरत ना रहे, उ समझ गईल की ओकरा का करे के बा, ओकर जड़ी-बुटी मिल गईल रहे।



माई के दुलार आ बेटा के दुत्कार
एगो गांव में एक औरत रहत रहे। ओह औरत के एगो बेटा रहे। उ औरत के बेटा अपना माई से हरमेशा दुखी रहत रहे काहे से की ओकर माई के एगो आंख ना रहे, जेकरा चलते ओह लईका के दोस्त सभ चिढ़ावत रहसन की एकर माई के एगो आंख नईखे।

अब ई बात सुन लईका दुखी होके घरे आके अपना माई से पूछे माई तोहार एगो आंख काहे नईखे, बाकि ओकर माई कबो येह बात के जावाब ना देलस। धीरे-धीरे उ लईका बड भ गईल आ सोचे लागल की हम पढ़-लिख के बहुते बड साहेब बनब अवरु आपन शहर में आपन घर बनाईब।

एक दिन उ लईका पढ़े खाती शहर गईल आ खूब मन लगा के पढ़े लागल। ओकर पढ़ाई पूरा भ गईल आ ओकरा के साहेब वाला नोकरी भी मिल गईल। नोकरी लगला के बाद उ शहर में ही वियाह क लिहलस। कुछ समय बाद ओकर बाल-बच्चा भी भ गईल, बाकि जब से उ लईका गांव से शहर आईल रहे उ लौट के गावे ना गईल।

गांव में जब रहत रहे त उ अपना माई के एगो आंख ना रहे से दुखी रहत रहे, ओकरा लागे की ओकर माई के एगो आंख ना होखे से लोग ओकर शिकायत करत बाड़े, येह वजह से जब से उ शहर आईल त लौट के कबो गांव ना गईल। अब उ अपना पत्नी अवरु बच्चा के खुश रहत रहे।

धीरे-धीरे समय बीतल, ओह लईका के माई अब बुढिया भ गईल रहे। आपन बेटा के कवनो खबर ना मिलल त उ एक दिन शहर आ गईल। शहर में पता करत-करत उ एक दिन आपन बेटा के घरे पहुंच गईल। जब बेटा देखलस त सोचे लागल कि अब फिरू हमरा आपन माई के वजह से समाज में बेईजत होखे के पड़ी ई सोच आपन माई के पहचाने से इंकार करत पूछल ये बूढी तोहरा केकरा से मिले के बा?

ओकर माई बात के समझ गईल आ बिना कुछो बोले ओहिजा से चल के वापस गांव आ गईल।बहुते दिन बाद एक दिन उ लईका के मन में का आईल उ गांवे गईल। जब उ घरे जाके देखत बा त ओकर माई ओही दिन मर गईल रहे आ ओकरा भीरी एगो चिठी पडल रहे।

जब उ चिठी खोल के देखलस त ओकरा पछ्तवला के सिवा कुछुओ ना रह गईल। ओह चीठी में लिखल रहे बेटा जवन आंख खाती हमरा के छोड़ शहर चल गईल आ ओहिजा भी हमरा के पहचाने से इंकार क दिहल, ओही माई के आंख से आज तोहरा भीरी दुनो आंख बाटे।

एक बेर सडक प दुर्घटना में तोहार एगो आंख खराब भ गईल त ई सोच की हमरा रहते हमार बेटा एगो आंख बिना कईसे रही, एहसे हम आपन एगो आंख तोहरा के दे दिहनी। आज ओही माई के तू छोड़ दिहल। कवनो बात ना बेटा तू जहा भी रह खुश रह, हमार आशीर्वाद हरमेसा तोहरा संगे रही।



नष्ट होखेवाला के कवन गति होखेला?
राजा भोज एक हाली अपना दरबारी लोग से पूछले कि नष्ट होखे वाला के कवन गति होखेला? एह प्रशन के उतर कवनो दरबारी ना देवे सकले। कवि कालिदास से जब इ सवाल पूछाईल त उ कहले येकर उतर उ काल्ह दिहे।

राजा भोज रोज भोरे भोरे टहले जात रहन। रोज़ निहन उ ओह दिन जब टहल के लौटत रहन त देखले कि राह में एगो सन्यासी खड़ा बा, ओकरा भिक्षा पात्र में मांस के कुछ टुकडा परल रहे। इ देख एक हाली त राजा भोज के अपना प भरोसा ना भईल, सोचले की इ नईखे हो सकत।

उ ओकरा देने दोहरिआके ध्यान से देखले, फिर उहे कुल लउकल, जब बार बार एके चीज़ दीखाई देवे लागल त बड़ी मुश्किल से उनका यकीन भईल कि जवन उ देखले हा उहे सच ह। भोज आश्चर्य से पूछले, "अरे भिक्षु! तु संन्यासी होके मांस खाले?" संन्यासी जवाब दिहलस, "बिना शराब के मांस खाये में कवनो आनंद नईखे।" राजा इ सुनके चिंता में पड़ गईले कि इ उ का सुनत बाड़े।

राजा कहले "त का तू शराब भी पियेले?" संन्यासी कहलस , "खाली शराब से काम ना चले, रोज़ रात में हमके वेश्या भी चाहेला।" अब भोज इ सोच बहुत दुखी हो गईले कि उनका राज्य में अईसन भी संन्यासी बा जेकरा मांस, शराब अवरु वेश्य में भी रूचि बाटे।

उ कहले "अरे, वेश्या त धन के चटोरी होखेली, तु ठहरले साधु, तोरा पास त धन ना होई।" संन्यासी कहलस, "हम जुआ आ चोरी कईके पईसा जुटा लेनी"।

"अरे इ का, तोरा चोरी आ जुआ भी प्रिय ह?" राजा पूछलन।

संन्यासी जवाब दिहलस, "जवन व्यक्ति नष्ट होखल चाहत होखे, ओकर अउर का गति हो सकेला।" सन्यासी के इ जवाब सुनला प राजा भोज बुझ गईले कि अउर केहू ना कालिदास हवे आ काल्ह के प्रश्न के उतर दे रहल बाड़े।

तवने घरी कालिदास अपना असली रूप में अईले आ कहले, "भौतिकवाद के मार्ग ही नष्ट होखे के मार्ग ह।" जवन व्यक्ति भौतिक सुख-सुविधाओं के मायाजाल में उलझ जाला, वह अपना जीवन खुद ही बर्बाद क लेला



अनपढ़ रहे त विद्वान, पढ़ला प होईत भगवान
घटना सन 1270 से 1280 के बीच के होई, दिल्ली के सिंहासन प ओह समय बलबन बईठत रहन। उनुका दरबार मे एगो धनी-मनी दरबारी रहन, एह दरबारी के तीन गो बेटा रहन। दरबारी के भीरी उनईस गो घोडा भी रहे।

दरबारी जब वृद्ध हो गईले आ मरे के समय आईल त धन के बटवारा खाती वसीयत बाना देले। दरबारी के मृत्यु के बाद उ वसीयत पढल गइल, वसीयत के अनुसार दरबारी के उनईस घोडा के आधा हिस्सा बड़का बेटा के, चौथाई मझिला के आ पांचवा हिस्सा छोटका बेटा के मिले के रहे।

दरबारी के बेटा लोग उनईस घोडा के आधा, चौथाई आ पांचवा हिस्सा ना बाटे पावल लोग, उ लोग समस्या के सुलझावे खातिर राजा के दरबार मे पंहुचल लोग। राजा अपना दरबार मे सभ केहु से एकरा प विचार मंगले लेकिन केहु एह समस्या के सुलझा ना पावल।

ओहि राजा के दरबार मे अमीर खुसरो नाम के एगो कवि दरबारी भी रहन, अंत मे उनुको से पूछाईल। खुसरो कहले की इ त बहुत आसान सवाल बाटे, एकरा के त गाँव के कवनों पंच सुलझा दिही।

खुसरो के बात प दरबार मे सहमति ना बने पावल, दरबारी लोग कहनाम रहे की फैसला गाँव मे ना दरबार मे होखे के चाही। राजा मामला के अवरू उल्झत देख कहले की फैसला दरबार मे ही होई आ खुसरो से कहले की जे केहु एकर फैसला क सकता ओह आदमी के दरबार मे हाजिर कईल जाए।

खुसरो एगो पंचायत के पत्र लिख सभ हालत बतवले आ केहु के दिल्ली भेजे के आग्रह कईले। गाँव से ओह पंचायत के प्रधान सरपंच दिल्ली पहुंचले। सरपंच राजा के दरबार मे जा उनईस घोडा के एक लाइन मे खड़ा करे के कहले। राजा सरपंच के इच्छा अनुसार सब घोडा के लाइन मे खाड़ा करवा देले आ संगही दरबारी लोग के हाजिर होखे के आदेश देले।

जब सब केहु आ गइल त सरपंच कहले – “हे राजा, आप त जानते होखब की राजा अवरू परजा के बाप-बेटा निहन संबंध होखेला अवरू एह तरीका से परजा के धन प राजा के हक होखेला, एही नाता से हम जवन घोडा प बईठ के आईल बानी ओह घोडा प आपके भी अधिकार बाटे। हम आपन घोडा आपके भेट करत बानी आ इच्छा बा की आप हमरा घोडा के एह उनईस घोडा मे शामिल क दिही। अगर आप अइसन कईनी त हम एह समस्या के सुझावे मे आपके सहयोग करब”।

राजा तुरंत आदेश देले आ सरपंच के घोडा भी ओह उनईस घोडा मे शामिल क दिहल गइल। एह घोडा के शामिल करते अब घोडा के संख्या बीस हो गइल।

अब बारी सरपंच के फैसला सुनावे के रहे, सरपंच फैसला कईले, बड़का बेटा के 10 घोडा (20÷2=10), मझिला बेटा के 5 घोडा (20÷4=5), अवरू छोटका बेटा के 4 घोडा (20÷5=4), एह तरह कुल उनईस (10+5+4=19) घोडा के बटवारा हो गइल।

अंत सरपंच साहेब की अपने घोडा बाच गइल। फैसला के बाद सरपच राजा से कहले “अब हम चलत बानी, अगर आपके आज्ञा होखे त हम आपन घोडा लेली”।

राजा सरपंच के फैसला देख बहुत खुश भईले आ उनुका उनुकर घोडा त वापस देईए देले संगही, बहुत सम्मान भी देले। जब सरपंच ऊहा से चलले त ऊहा खाड़ दरबारी लोग आ जनता सरपंच के जय-जयकार करे लागल, ठीक ओहि समय खुसरो के मुंह से निकलल “अनपढ़ रहे त विद्वान, पढ़ला प होईत भगवान”।

एही से काहल जाला की हमनी के आपसी समस्या के कोर्ट कचहरी ले जाए से पहिले आपूस मे बईठ के सुलझावे के कोशिश करे के चाही, काहे की जवन फैसला आपस मे बईठ के हो सकता उ कोर्ट कचहरी मे नईखे हो सकत।



दिल्ली के कउआ
किसुना कबूतर अपना खोंता में दू गो बच्चा आ आपन मेहरारू का संगे चंपारण के चंपा वन में रहत रहे। खोंता के रखवारी आ बच्चा लोगिन के संगहिरा के भार कबुत्तरी गउरी पर रहे आ ओह सभ प्राणी खातिर दाना-पानी जुटावे के भार असगरे किसुना पर।

जिनगी के गाड़ी आराम से चलत रहे,पहिया के धुरी में कवनो महत्वकांक्षा के तेल भा चिकनाई के जरुरत कबो महसूश ना होखे। मगर समय-परिस्थिति केहु खातिर कबो एक जइसन ना रहेला, राजा, रंक, साधु, फ़कीर हर केउ के समय अजमावेला।

हिमालय के नदियन में जब पानी भरे लागल त बिहार में भारी तबाही लेके बाढ़ आ गईल। किसान लोगि न के तइयार फसल,खेत-खरिहान आ सगरी धरती पानी में डूब गईल। लोग के घर-दुआर तक में पानी घुसि गईल त किसुना के भी दाना चुगे खातिर कवनो खाली धरती मिलल मुशकिल हो गईल। अब चार-चार जिउ खातिर दाना जुटावल किसुना पर भारी पड़े लागल। सरकार के तरफ से पशु-पक्षी खातिर जे राहत आ सहायता राशन गिरावल जात रहे,ओह में से ज्यादा हि स्सा आदमीय लोग हड़प के खा जात रहे।

बाँचल-खोंचल आकाश के शेर कहावेवाला चील,बाज़,गिद्ध,कउआ आदि लोग झपटि लेत रहे। कबूत्तर,पंड़ुगी जइसन चिरई लोगिन के त चील, बाज़ जइसन पक्षियन से जानो-माल के खतरा रहेला एह से सरकारी राशन का तरफ एह चिरई लोगिन के देखहु के हिम्मत ना होखे। बड़ी मुसीबत,उपास आ बईठारी के समय आ गइल रहे। किसुना के एगो उपाय सूझल। काहे ना अन्हरा वन के सेठ उल्लूक महाजन से कुछ दाना आ रुपिया-पइसा सूद पर कारजा लेके बाल-बच्चा खातिर रखि दिहल जाव आ तवले बिहार से बाहर जहवाँ बाढ़-पानी के समसिया नइखे उहवाँ से दाना चुग के ले आवल जाव। आखिर ई समूचा भारत देश त अपने बा। कहवों से कहवों आवे-जाए,दाना-पानी कमाए के अख्तियार त भारत के सरकार समान रुप से सभनी के देलहीं बिया। आबहीं जाए में न तनी मेहनत परेशानी बा दाना त मिलीये जाई।

इहे सभ बात सोंच विचारि के किसुना अन्हरा वन के सेठ उल्लूक महाजन से दुगुना ब्याज पर कारजा लेके रखि देलस आ बाल-बच्चा के ध्यान राखे खातिर आपन मेहरारू के समुझा-बुझा के आपन कुछ साथी-संघाती का संगे दाना-पानी के जोगाड़ मे दिल्ली के तरफ उड़ गईल। उड़ते-उड़ते जब नखलऊ(लखनऊ)से कुछ आगा चहुँपल त पशु-पक्षी के बोली,बात-वेवहार आ हवा-पानी में कि सुना के अंतर बुझाए लागल। कुछ पशु-पक्षी लोग के एह बात पर एतराजो रहे कि किसुना बिहार के कबूत्तर होके दिल्ली का तरफ काहे उड़ रहल बा। एह बात पर सबसे ज्यादा परेशानी कउआ लोगिन के रहे। काँव-काँव!...काँव-काँव!...

दिल्ली पहुँचत-पहुँचत केतना कउआ किसुना आ ओकरा संघतिया लोगिन पर आपन चोंच अजमा दिहले रहे। खैर केहु तरे बिहार के कबूत्तर लोग दिल्ली चहुँपल। दिल्ली पहुँचि के एह लोगिन के पता चलल कि अगर इंहवा रहे के बा त कउआ लोगिन से दबिये के रहे के पड़ी। खोंता किराया पर मिलि जाई, आगे दाना-पानी खातिर मेहनत-मजूरी आ अवसर के कवनो कमी नईखे। जेतना जादा मेहनत ओतना जादा दाना इंहवा जुटावल जा सकत बा। मगर कउआ लोगिन के काँव-काँव... ... मजबुरी बा सहल जाई।

दिल्ली से पहिले बिहार में किसुना एक से एक धूर्त,चल्हाँक आ करिया-भूरिया कउआ देखले रहे मगर दिल्ली के कउआ ओह सभ पर बीस पड़त रहे। दिल्ली में किसुना के एगो आउर नया बात मालुम भईल कि दुनिया के सभ कउआ के रंग करिये ना होखे बलुक कुछ कउअन के रंग पठानी गोर भी होखेला। समय के साथ किसुना जब दिल्ली में रम-गम गईल, कुछ रुपिया-पइसा हाथ में आ गईल त उल्लूक सेठ के का रजा सधाके आपन मेहरारू,बच्चा सभनी के उड़ाके दिल्ली ले आइल। बचवन के नाम अंगरेजी इसकुल में लिखवा दिहल गइल आ सभे जनीं आराम से दिल्ली में रहे लागल। किसुना परिवार के देखि के दिल्ली के ढेर कउआ लोग काँव-काँव करे मगर बचवन सभ के पढे-लिखे, किसुना के दाना चुगे आ दिल्ली में एगो आपन खोंता किने से रोकल कवनो कउआ के कूवत भा वश में ना रहे।

पाँच बरिस बीत गइल मगर किसुना के समुझ में ई बात ना आइल कि बिहार के कउआ सभ त खाली गीदड़,बिलाड,बिलाइ भा सँपनेउरीये के देखि के काँव-काँव करेला मगर ई दिल्ली के कउआ सभ कबूत्तर देखि के काहे चेंचिआला आ दुनिया के सभनी कबूत्तर के बिहारीये काहे बूझेला? आजुओ देखनीं ह दूगो यू.पी.वाला कबूत्तर के बच्चा इसकुल से लवटत देखि के पारक(पार्क)के बेंच पर बइठल दिल्ली के तीन-चार गो बूढ़ कउआ करत रहलें ह काँव-काँव!... काँव-काँव!...काँव..!! बीच-बीच में हुँक्का के गुड़-गुड़ आ फेरु, काँव-काँव!... काँव-काँव!..काँव..



ओह दिन जवन लईकवा भउजी कह के भागल रहे उ मिल गइल
एगो लईकी रहे, उ कृष्ण भगवान के बचपन से बहुत पूजा-पाठ करत रहे। असही पुजा-पाठ करत उ लईकी बड़ हो गईल। भगवान जी के दाया से ओकर बियाह वृन्दावन के एगो निमन परिवार में हो गईल। बियाह भईला प ससुरा गइल।

चुकी उ लईकी के मन कृष्ण भगवान में रमल रहे एहसे ओ लईकी के वृन्दावन देखे के बहुत मन रहे, लेकिन नाया-नाया बियाह भइल रहे एहसे उ घर से बहरी ना जा सकत रहे। वृन्दावन देखे के सपना मन में लेले कुछ दिन बाद उ अपना नईहर चल गईल।

कुछ दिन बाद ओकर पति ओकरा के लेबे ओकरा नइहर पहुंचले। अपना पति के संगे ससुरा चल देली। अबकी बेर उनुकर राह उनुका इच्छा से वृन्दावन होके बन गईल। वृंदावन चहुंपत-चहुंपत सांझ हो गइल।

वृन्दावन में उनकर पति यमुना के किनारे ठहरा के कहले, “देख, अब त सांझ हो गईल बा, हम तनी यमुना जी मे नहा ली, तू एहिजे पेड़ के निचे बईठ आ आपन सामान देखत रहीह, हम तुरनते नहाके आवतानी, अगर कउनो बात होई त तू हमरा के आवाज दिह, हम दउरल आ जाइब”। अतने बात कह उ नहाए चल गईले।

अब उ लईकी खूब लम्हर घूँघट निकाल लेली, काहें कि उ त उनकर ससुरा रहे। बईठल-बईठल मने-मने सोचे लगली की, “इ त हमरा भगवान जी के धाम ह, हम भगवान जी के बचपन से पूजतानी। उनुका दया से हमार बियाह भी वृन्दावन में ही हो गईल, लेकिन आज ले हम भगवान से कवनो नाता ना जोड़े पवनी”।

फिर सोचली, “भगवान जी के उमिर का होई?” उ अंदाजा लगवली की अगर भगवान जी के उमिर लगभग 15-16 साल के होई आ हमरा पति के उमिर 20 साल बा, त उ हमार पति के छोट भाई के जईसन भइले आ हमार देवर के लगले।

उ भगवान से आपन एगो नाया नाता जोड़ के मने-मने खुश होत रही अउर आपन कृष्ण से कहत रही, “देखी भगवान, आज से हम राउर भउजाई हो गइनी आ रउआ हमार देवर। अब त उ समय आ गइल की रउआ हमरा के भउजी कह के बोलाई”।

उ अभी अतना सोचते रही की एगो 14-15 साल के लईका उनुका भीरी आईल आ उनुका से कहलस, “ये भउजी, भउजी हो”!

लईका के अचानक आवाज सुन उ घबरा गईली आ सोचे लगली की ‘हम त वृन्दावन में नाया -नाया बानी, इ भउजी कहेवला काहां से आ गईल’। चुकी उनुकर बियाह कुछे दिन पहिले भईल रहे एहसे उ अवरू लम्हर घूघ काढ़ लेली। सोचली कि कहीं गाँव के कोई बड़- बुढ़ देख ली त बड़ा सिकाइत होई।

ओने, उ लईका बेर बेर उनुका के “ये भउजी, भउजी हो” कहलस बाकि उ ना बोलली। लईका भीरी आ कहलस..... “ए भउजी तनी आपन मुंह त देखा द”।

अब सोचे लगली, अरे इ लईका त बड़ा जिद्द करता, एहसे आपन घूँघट कस के पकड़ लिहली की कही उ घूँघट उठा के देख मत देखलेवे, लेकिन उ लईका तेज़ रहे, झट से जबरजस्ती घूँघट उठा के मुंह देख के भाग गइल ।

कुछु देर में उनकर पति आ गईले, त उ सब बात उनुका से कहली। पति कहले, तू हमरा के आवाज काहे ना देलु? उ कहली कि, अभी सोचते रही तले उ लईकवा भाग नु गइल।

पति कहले, चिंता मत कर वृंदावन बहुत बड़ नइखे, कबो कवनो गली में खेलत-कुदत जरूर भेटा जायी। एकरा बाद दुनो लोग घरे चल गईले। कुछ दिन के बाद लईकी के सास आपन बेटा से कहली की, जब ले बहुरिया आईल बिया उ कहियो बांके बिहारी के दर्शन करे ना गईल, तू एकरा के लेजा के दर्शन करवा ले आव।

अगिला दिन पति-पत्नी, बांके बिहारी जी के दर्शन करे खातिर मंदिर गईले। मंदिर में बहुत भीड़ रहे। उनुकर पति कहले, “देख तू मेहरारू के लोग के संगे आगे जाके दर्शन क ल हम अभी आवतानी”।

उ चल त गईली लेकिन लोक लाज के डरे आपन घूँघट ना उठवली।

बहुत देर हो गईल त पति पीछे से बोलले, “अरे आपन घूँघट त हटा ल, बिहारी जी सामने बानी। तू घूँघट ना हटइबू त दर्शन कईसे करबू?”

जब उ आपन घूँघट हटवली आ बांके बिहारी जी के ओर देखली त बांके बिहारी जी के मूर्ति के जगह उहे लईका मुसकुरात रहे। लईका के मुसकात देख के उ जोर - जोर से चिलाये लगली, आवाज सुन के उनुकर पति दउरल अइले आ बोलले, का हो गइल?

पत्नी कहली - ओह दिन जवन लईका भउजी कह के भागल रहे उ मिल गइल।

पति कहले, “काहां बा? अभी ओकरा के देखतानी”। एकरा बाद उनुकर पत्नी ठाकुर जी के ओर इशारा क के कहली, “इहे उ लईकवा ह”।

जब पति देखले त उ त भगवान बांके बिहारी जी रहीं, उ तुरन आपन पत्नी के गोड़ प गिर गईले अउर कहले, “तू धन्य बाड़ू। तोहरे चलते आज भगवान के दरसन हो गईल। जय जय बांके बिहारी की जय” !!



भीष्म के जनम अवरु भीष्म के प्रतिज्ञा
एक बेर हस्तिनापुर के महाराज गंगा के किनारे तपस्या करत रहले। गंगा उनकर सुन्दरता के देख के उनका प मोहित हो गईली अवरु उनका जांघ प आके बईठ गईली। गंगा महाराज से कहली की "हे राजन हम ऋषि के बेटी हई आ हम रउआ से वियाह करे खाती आइल बानी।"

गंगा के बात सुन के महाराज बोलले "गंगा तू हमरा दाहिना जांघ प बईठल बाडू आ पत्नी के स्थान त बांया तरफ होला दाहिना ओर त बेटा के जगह होला, येह से हम तोहरा के आपन पतोहू (पुत्र वधु) के रम में अपनावत बानी। महाराज के ई बात सुन के गंगा ओहिजा से चल गईली।

महाराज बेटा खाती बहुते बड तपस्या शुरू कईले। तपस्या कईला से उनका एगो बेटा मिलले, जेकर नाम शांतनु रखले।शांतनु जब बड भईले त महाराज उनका से कहले की तू गंगा से वियाह क लिह, ई बात कह के महाराज अपने स्वर्ग में चल गईले।

आपन पिता के आज्ञा के पालन करे खाती शांतनु गंगा के भीरी जाके उनका से वियाह करे के कहले। शांतनु के बात सुन के गंगा कहली "हम रउआ से वियाह त कर सकत बानी बाकि रउआ हमरा के एगो वचन देबे के परी की हम जवन भी करब रउआ रोक-टोक ना करब।

शांतनु गंगा के वचन देके वियाह क लिहले। शांतनु से गंगा के आठ गो बेटा भईले जवना में सात गो गंगा, गंगा नदी में ले जाके डाल दिहली,जब आठवा बेटा के भी गंगा नदी में लेके डाले चलली त शांतनु से आपन बेटा से ई दुरी सहन ना भईल आ आपन वचन भुला के उ गंगा के रोक दिहले। येह से गंगा नाराज होके आपन आठवा बेटा लेके गंगा नदी में चल गईली।

गंगा के गईला के बाद छतीस साल तक शांतनु ब्रह्मचर्य व्रत कईले। फिरू एक दिन उ गंगा के किनारे जाके गंगा से कहले की हम आज तक आपन बेटा के ना देखनी आज तू हमरा बेटा के देखा द। शांतनु के बात सुन के गंगा ओह लईका के लेके शांतनु के सोझा अईली आ कहली की 'हे राजन ई तोहार बेटा हवे आ इनकर नाम देवदत ह, अब इनका के रउआ ले जाई। ई पराक्रमी अवरु बहुते तेज विद्वान होईहे।

अस्त्र-विद्दा में परशुराम के जईसन होईहे। महाराज शांतनु आपन बेटा देवदत के पाके बहुते खुश भईले,आ उनका के हस्तिनापुर ले आके युवराज घोषित क दिहले।

एक दिन के बात ह की महारज शांतनु जमुना नदी के किनारे घुमत रहन, ओहि घरी नदी में नाव चलावत एगो खूब सुनर लईकी देखले। ओह लईकी के अंग-अंग से खुसबू आवत रहे।शांतनु भीरी जाके के ओह लईकी से पुछले की तू के हउ।लईकी कहलस की हमार नाम सत्यवती ह आ हम निषाद के बेटी हई।

शांतनु सत्यवती के सुन्दरता से मोहित होक उनका से वियाह करे के सोचले। ई बात सोच के उ तुरंत निषाद के भीरी जाके सत्यवती से वियाह करे के बात कहले। शांतनु के बात सुन के निषाद कहले की रउआ संगे आपन बेटी के वियाह करे में हमरा कवनो परेशानी नईखे बाकी हम ई चाहत बानी की हमरा बेटी से जवन भी पुत्र के जन्म होखे उहे हस्तिनापुर के उतराधिकारी बने। निषाद के येह तरे के बात सुन के महाराज शांतनु चुपचाप हस्तिनापुर वापस आ गईले।

ओह दिन से सत्यवती के वियोग में शांतनु बहुते दुखी रहे लागले। उनकर हालत भी ख़राब होखे लागल।जब देवदत के येह बारे में पता चलल त उ निषाद के घरे जाके कहले "हे निषाद रउआ आपन बेटी सत्यवती के वियाह हमरा पिता जी से कर दी।

हम रउआ के वचन देत बानी की सत्यवती से जवन पुत्र के जन्म होई उहे राज्य के उतराधिकारी बनी आ साथे ईहो प्रतिज्ञा करत बानी की हम जिनगी में वियाह ना करब। ओकरा बाद सत्यवती के संगे शांतनु के वियाह हो गईल।

शांतनु खुश होके देवदत से कहले "पुत्र तू आपन पिता के ख़ुशी खाती अईसन प्रतिज्ञा कईले बाड जवन की आज तक केहू नईखे कईले आ ना केहू करी। हम तोहरा के वरदान देत बानी की तोहार मृत्यु तोहरा मन से होई। तोहार येह तरे के प्रतिज्ञा के चलते तू भीष्म कहलईब आ तोहार ई प्रतिज्ञा भीष्म प्रतिज्ञा के नाम से हमेशा जानल जाई।



कालीदास के मुर्खता
एक बेर के बात ह की कालीदास जंगल में लकड़ी काटे खाती गईले। उ पेड़ से लकड़ी काटे खाती पेड़ प त चढ़ गईले आ ओहि डाढ़ के काटे लगले जवना प उ बईठल रहन।

कालीदास के अईसन करत एगो आदमी देखले त कहले अरे मुर्ख तू ई का करत बाड़, जवना डाढ़ प बईठल बाड उहे काटत बाड़। येह तरे के कईला से त डाढ़ के संगे-संगे तुहू नीचे गिर जईब, आ तोहरा घाव भी लागी।

कालीदास ओह आदमी के बात काहे के सुने जासु उ दनादन डाढ़ काटे में लागल रहन, आ जईसही डाढ़ कटल की ओकरा संगे उहो नीचे गिर गईले।

नीचे गिरते कालीदास दउर के ओह आदमी के भीरी गईले आ कहले की रउआ कईसे मालूम रहे की हम गिर जाइब, रउआ बहुते ज्ञानी बानी अवरु का जानत बानी हमरा बारे में उ हमरा के बताई।

कालीदास के ई बात सुन के उ आदमी सोचे लागल की ई त बहुते बड मूर्ख बाटे।

उहे मूर्ख कालीदास बाद में बहुते बड ज्ञानी भ गईले!!



मूस (चूहा) के अवतार
बहुत समय पहीले के बात ह की सुमेरु पर्वत प सौरभ नाम के एगो ऋषि के बहुते ही सुन्दर आश्रम रहे। ऋषि आश्रम में अपना धर्मपत्नी के संगे रहत रहन। उनकर पत्नी के नाम 'मनोमयी' रहे। एक दिन के बात ह की ऋषि आश्रम में लकड़ी लेबे खाती गईले।

ऋषि जंगल में लकड़ी लेबे गईले आ उनकर पत्नी घर के काम-काज में लाग गईली।उ अभी घर के काम करते रही की ओहि घरी एगो दुष्ट 'कौंच' नाम के गंधर्व ऋषि के आश्रम के भीरी आइल त मनोमयी के सुनर रंग-रूप के देख के लोभा गईल।

कौंच अपना आप के रोके ना सकल अवरु ऋषि पत्नी मनोमयी के हाथ पकड़ लिहलस।मनोमयी घबरा के रोए लगली आ कौंच से विनती करे लगली की उ उनका के छोड़ देबे।मनोमयी केतनो विनती कईली,रोअली घिघिअईली बाकी तबो कौंच उनकर हाथ ना छोडलस। ओही घरी ऋषि जंगल से लकड़ी लेके आ गईले।

ऋषि कौंच के अईसन करत देख के आग बबूला हो गईले,आ कहले की तू हमार पत्नी के चोर निहन हाथ पकडले बाड़,येह से हम तोहरा के श्राप देत बानी की तू जमीन के नीचे रहब आ चोरी क के आपन पेट भरब।

ऋषि के श्राप सुन के गंधर्व घबरा गईल, आ ऋषि मुनि से विनती करे लागल की हमरा से बहुते बड गलती हो गईल। हमरा ओह घरी कुछुओ समझ में ना आइल ह , अब अईसन गलती कबो ना होई। हे ऋषि मुनि हमरा के माफ़ क दिही।

ऋषि मुनि के दया आ गईल , उ कहले की अब श्राप त वापस नईखे लिहल जा सकत। बाकी तोहार मान समान जरुर होई।

द्वापर में महर्षि पराशर के घरे गणेश जी के जन्म गजमुख के रूप में होई। ओही घरी तू मूस बन के उनकर सवारी बनब।गणेश जी के सवारी होखे से देवता लोग भी तोहार मान सम्मान करी लोग।



पूजा करी त साफ मन से, ना त पत्थर अवुरी भगवान के मूर्ति में बहुत फर्क ना होखेला
जिनगी में त सुख अउर दुःख आवते रहेला, येह से घबराए के ना चाही बस ओह घरी हिमत आ धैर्य रखे के चाही। येह से जब दुख मिले त ई सोचे के चाही की आज दुख बा त काल सुख जरुर मिली आ भगवान के नाम लेके आपन जिनगी में आगे बढ़त रहे के चाही!

जब सुख मिले त दूसरा के संगे भी बाटे के चाही ताकि उ आदमी भी तोहार सुख के आनंद ले सके।

एगो राजा रहले! एक बेर उ राजा कृष्ण भगवान के मंदिर बनववले आ ओह मंदिर में पूजा पाठ आ मंदिर के देख रेख करे खाती एगो पुजारी रख दिहले। मंदिर के पुजारी बड़ा भक्ति भाव से श्री कृष्ण जी के सेवा करे लगले।

सबेरे -सबेरे उठ के पुजारी मंदिर के साफ़ सफाई क के बिहारी जी के नहवा धो के उनकर श्रृंगार क के भोग लगावत रहन आ समय से कृष्ण जी के सुता भी देत रहन। पुजारी तन मन से बिहारी जी के सेवा करे लगले। येही तरे करत -करत पुजारी बुढा गइले।

राजा रोज एगो फुल के माला लेके मंदिर में दर्शन करे जात रहन आ उ फुल के माला पुजारी के दे देत रहन, पुजारी उ माला बिहारी जी के पहीरा देत रहन आ ओकरा बाद बिहारी जी के गला में से माला निकाल के राजा के पहीरा देत रहन, ई रोज के काम रहे।

एक दिन राजा कवनो काम से मंदिर ना जा सकले त उ आपन सेवक से माला भेज दिहले अउर सेवक से कहले की पुजारी से बोल दीह की आज हम ना आ सकब उ हमार इन्तजार जन करीहे। सेवक माला लेजाके पुजारी के दे दिहले आ सब बात बता दिहले।

पुजारी उ माला बिहारी जी के पहीरा दिहले आ मन ही मन सोचे लगले की आज त बिहारी जे हमरा प बड़ा खुश बाड़े। आज त राजा मंदिर में अइहे ना काहे ना ई माला उतार के हम पहीर ली आ अतना सोच के पुजारी माला पहीर लिहले। अतने में सेवक बहरी से आवाज दिहलस, राजा साहेब आवत बानी।

ई बात सुन के त पुजारी हडबडा गइले आ हडबड़तड़बड़ में अपना गला में से माला निकाल के बिहारी जी के पहीरा दिहले। जब राजा अईले त बिहारी जी में से माला निकाल के राजा के पहीरा दिहले। राजा देखले की माला में एगो उजर बाल लागल बा त उ समझ गइले की ई माला पुजारी जी पहीर लेले रहन, राजा के बहुते खीस बरल।

राजा पुजारी से पुछले-पुजारी जी ई उजर बाल केकर ह?

पुजारी सोचले की अगर हम साच बोलब त राजा हमारा प बड़ा खिसीअईहे, इ सोच के कहले कि ई बाल त बिहारी जी के ह।

राजा कहले कि ठीक बा पुजारी जी अगर ई बाल बिहारी जी के ह त हम काल ओही घरी आइब जब रउआ बिहारी जी के श्रृंगार आ हम देखब कि बिहारी जी के बार उजर बा कि करिया। अउर सुन ली अगर बिहारी जी के बाल करिया निकलल त रउआ के फांसी दिहल जाई।

अतना बात कह के राजा चल गइले, ओकरा बाद पुजारी रोवे लगले आ बिहारी जी से कहे लगले कि हे प्रभु अब रउवे हमरा के बचा सकत बानी नाही त काल सबेरे हमरा के फांसी हो जाई। पुजारी जी रोवत -रोवत कब सूत गइले पता ना चलल आ सबेर हो गइल।

सबेर होते राजा आ गइले अउर पुजारी से कहले कि आज हम खुद देखब कि बिहारी जी के बाल कइसन बाटे, एतना कह के जब राजा बिहारी जी के मुकुट हटवले त का देखत बाड़े कि बिहारी जी के समूचा बाल उजर बाटे।

राजा के लागल कि पुजारी आपन जान बचावे खाती कुछु कइले होइहे। ई सोच के जब राजा बिहारी जी के एगो बाल तुरले त बिहारी जी के माथा में से खून निकले लागल आ बहुत जोर से आवाज आइल कि हे राजा आज तक तू हमरा के एगो पत्थर के मूर्ति ही समझले बाड़, येह से हम तोहरा खाती पत्थर के मूर्ति ही बानी। अउर पुजारी के भक्ति से श्री कृष्ण जी बहुते खुश भईले।

येह से कवनो भगवान के पूजा करे के चाही त साच मन से भगवान मान के ना कि पत्थर के मूर्ति मान के। तब देखि जा कि भगवान कइसे हमनी के प्रार्थना नइखी सुनत।



कउवा बहिन के काथा
दुनो बहीन जब राती में सुते गईली जा त बडकी बहीन छोटकी बहीन से कहली, का बात बा आज तू बहुते खुश लागत बाडु? छोटकी कहली, ह एगो अईसने बाते बा जवना से हम आज खुश बानी।

बडकी बहीन: अरे का बात बा हमरो के त बताउ।
छोटकी बहिन: हम एगो जगह प लाल-लाल पाकल करईला (करेला) देखले बानी। अब त सबेर होखे के इंतजार बा। सबेर होते सबसे पहीले हम ओह करइला के खाए जाईब।

बडकी बहीन: काहाँ बा? हमरो के त बताउ!
छोटकी बहीन: ना तू खा जईबू ।

बडकी बहीन: अरे ना बहीन हम ना खाइब, तोहरा आपन बडकी बहीन प तनिको भरोसा नईखे। हम भला आपन छोट बहीन के खाए वाला चीज खा सकत बानी।

बडकी बहिन आखिर बहला-फुसला के करइला के पता पुछिए लिहली। अब जगह मालूम हो गईल त मने-मन खुश हो गईली की - अब त सबेर होत छोटकी से चुपे जाके के हम करइला खा लेब।

सबेर भईल त बडकी कउआ उठ के गंगा जी में मुहं धोवे गईल।

गंगा जी से कउआ कहलस - गंगा जी हमरा के पानी द, हम मुहं धो के जल्दी करइला खा ली।

गंगा जी कहली - "तू हमरा पानी में मुहं कईसे धोईबू, हमार पानी के धार बहुत तेज बाटे आ ओह धारा में तू बह जईबू एह से तू कोहार के इहाँ जाके के एगो चूका ले आउ।"

कउआ कोहार के भीरी गईल:

कोहार भईया, कोहार भईया
दे द चूका, उठा के पानी
धोईब मुहं, खाईब करइला

कोहार कहले माटी त नईखे, तू पहीले माटी लेके आव तब न चूका बनी

कउआ धरती मईया के भीरी गईल:

धरती मईया धरती मईया माटी द
बना के चूका उठा के पानी
धो के मुहं, खाईब करईला।

धरती मईया कहली: देख माटी त हमरा भीरी बा, बाकी तू अईसे कईसे ले जईबू, एकरा के खोदे खाती तोहरा हिरन के सिंग ले आवे के पड़ी ।

कउआ हिरन के भीरी गईल:

हिरन भईया हिरन भईया
दे द सिंग, खोद के माटी
बना के चूका, उठा के पानी
धो के मुंह, खाईब करइला

हिरन कहलस: तोहरा के हमार सिग चाही का तू हमरा के पागल समझले बाडू की हम तोहरा के सिंग दे देब। तू हमरा के पकडे सकबू अगर ना त जाके कवनो शिकारी कुकुर के ले आव -
कउआ कुकुर के भीरी गईल:

कुकुर भईया, कुकुर भईया
जाके जंगल, पकड द हिरन
लेके सिंग, खोदब माटी
बना के चूका, उठा के पानी
धो के मुहं, खाइब करइला

कुकुर कहलस भागत बाडू की ना । हमरा अभी तिन-चार दिन से दूध पिए के नईखे मिलल। जाके के पहीले हमरा के दूध पिए के ले आव तब जाके के हम शिकार करब ।
कउआ गाय के भीरी गईल:

गईया मईया, गईया मईया
दूध द, पी के कुकुर
जाके जंगल, मार के हिरन
लेके सिंग, खोदब माटी
बना के चूका, उठा के पानी
धो के मुहं, खाइब करइला

गाय बोललस: दूध कईसे दी। काल से त हम कुछुओ खईले नईखी। पहीले जाके के तू हमरा खाती घास लेके आव ।
अब कउआ घास के भीरी गईल:

घास भईया, घास भईया दे द घास
खाई गईया दिही दूध
पी के कुकुर, जाके जंगल
मार के हिरन, लेके सिंग
खोद के माटी, बना के चूका
धो के मुहं, खाइब करइला

कउआ के बात सुन के घास कहलस: हमरा के कईसे कटबू। पहीले जाके के हसुआ लेके आव ।
अब कउआ हसुआ भीरी गईल :

हसुआ भईया हसुआ रे, काट द घास
खाई गईया, दिही दूध
पी के कुकुर,जाके जंगल
मार के हिरन, लेके सिंग
खोदब माटी,बना के चूका
धो के मुंह,खाइब करइला

हसुआ कहलस: हमरा मुंह में त दांते नईखे। तू हमरा के लोहार भीरी ले चल, लोहार बना दी दांत तू घास काट लिह ।
अब हसुआ के लेके लोहार के भीरी कउआ गईल:

लोहार भईया, लोहार भईया
ले ल हसुआ बना द दांत
काटब घास, खाई गईया
दिही दूध, पी के कुकुर
जाके जंगल, मार के हिरन
लेके सिंग, खोदब माटी
बना के चूका, धो के मुहं, खाइब करइला

कउआ के बात सुन के लोहार बोललस: हसुआ त तैयार बा।
बोल लाल लेबू की करिया।
अब त कउआ के लाल-लाल करइला लउकत रहे। त कउआ झट से कहलस, एकदमे लाल दिह ।

लोहार कहलस: कईसे ले जईबू।

कउआ कहलस: हमरा गर्दन प रख द।

लोहार बहुते गरम लाल-लाल हसुआ कउआ के गर्दन प जईसे रखलस की कउआ के गर्दन कट गईल अवरु कउआ मर गईल ।

येह से हमनी के केहू के भरोसा के ना तुरे के चाही आ नाही केहू के बुरा सोचे के चाही। अब कउआ के छोटकी बहीन त आपन बड बहीन प भरोसा कर के बता दिहलस आ बडकी ओकर भरोसा के तुरलस।

कउआ एतना मेहनत कईलस बाकी ओकरा अंतिम में का मिलल त मौत।



भगवान के अनेको रूप बा एहिसे से उ मूर्ति में ना, भक्ति में रहेले
एगो गांव में विष्णु भगवान के मंदिर रहे। ओह मंदिर के दूसरा देने शिव जी के शिवाला रहे। मंदिर के बहरी एगो बुढ महिला फुल बेचत रहे।

एक दिन का भईल की फुल कम पड़ गईल। ओह दिन शिव जी के भक्त अईले आ फुल मांगे लगले, ओही घरी विष्णु भगवान के भी भक्त आ गईले आ उहो लोग फुल मांगे लगले।

अब बेचारी उ महिला सोचे लागल की हम केकरा के फुल दी? उ महिला के कुछुओ समझ में ना आवत रहे, महिला कहलस की हमरा भीरी त आज फुल कम बाटे केहू एके आदमी के मिल सकत बा। ई सुन के शिव भक्त कहले की हमरा के फुल द, काहें से की शंकर जी के फुल बहुते पसंद हटे।

शिव भक्त के बात सुन विष्णुजी के भक्त कहले की शंकर जी फुल के का करिहे उनका के त भभूत मल द खुश हो जईहे ।विष्णुभक्त के बात सुन के शिव भक्त खिसिया गईले। कहले की ठीक बा शिव जी त तनिका सा भभूत लगवला से आ नाम जाप कईला से तुरंते खुश हो जाले, बाकी तोहार विष्णु भगवान समूचा उमीर बीत गईला प भी आपन भक्त के पुकार ना सुनले। अब शिवभक्त के बात सुन के विष्णु भक्त खिसिया गईले।

विष्णु भक्त कहले, का शिवजी के बारे में बढ-चढ़ के बोलत बाड़। शंकर लंगटे रहेले, नरेटी में सांप, देह प भभूत लगा के रहे ले। भला अईसन कवनो भगवान होखेले। ए शंकर के पूजा कईला में कुछुओ नईखे तू विष्णु भगवान के पूजा कर। येह तरे दुनो भक्त एक दूसरा के भगवान विष्णु आ शंकर जी के शिकायत करे लगले।

ओह दुनो आदमी के ई ना समझ में आवत रहे की भगवान कवनो दू गो नईखन। चाहे शिव होखस भा विष्णु भा कृष्ण सभ एके बा। जरूरत बा त खाली भक्ति भाव से पूजा कईला के। अगर श्रद्धा भक्ति से कवनो देवी देवता के पूजा कईल जाय त भगवान आपन भक्त के पुकार जरुर सुनेले।




का खाई, का पीही, का ले के परदेस जाई
एगो चिरई रहे, ओकरा एक दिन घुरा प एगो बुट (चना) मिलल, उ बुट लेके जांत(चक्की) में दरे गईल। बुट के दरत-दरत एगो दाल जांत के खूंटा में फंस गईल।

बहुत कोशिश के बाद जब उ दाल ना निकलल त चिरई बढ़ई के भीरी गईल आ कहलस

बढ़ई-बढ़ई खूंटा फार
खूंटा में मोर दाल बा
का खाई, का पीही
का ले के परदेस जाई

बढ़ई ओकर बात सुन डांट के भगा दिहलस, अब उ राजा के पास गईल

राजा-राजा बढ़ई दंड
बढ़ई ना खूंटा चीरे
खूंटा में मोर दाल बा
का खाई , का पीही
का ले के परदेस जाई

राजा के पास अतना फुरसत कहा रहे कि उ चिरई के बात सुनस, त अब उ रानी के भीरी गईल

रानी-रानी राजा छोड़
राजा ना बढ़ई दंडे
बढ़ई ना खूंटा चीरे
खूंटा में मोर दाल बा
का खाई, का पीही
का ले के परदेस जाई

रानी भला अपना राजा के काहे छोडस, फिर चिरई उड़ल, सांप के बिल के पास गईल आ रोवे लागल

सरप-सरप रानी डंस
रानी ना राजा छोड़े
राजा ना बढ़ई दंडे
बढ़ई ना खूंटा चीरे
खूंटा में मोर दाल बा
का खाई , का पीही
का ले के परदेस जाई

साप भी ओकर बात ना सुनले, अब उ जंगल में पहुंचल आ बांस से विनती कईलस

लाठी-लाठी सांप पीट
सांप ना रानी डंसे
रानी ना राजा छोड़े
राजा ना बढ़ई दंडे
बढ़ई ना खूंटा चीरे
खूंटा में मोर दाल बा
का खाई , का पीही
का ले के परदेस जाई

लाठी भी चिरई के बात न सुनलस, उहा से चिरई उडल त घोनसार प बईठल आ घोनसारी के आग से कहलस

आग आग लाठी जार
लाठी ना सांप मारे
सांप ना रानी डसे
रानी ना राजा छोड़े
राजा ना बढ़ई दंडे
बढ़ई ना खूंटा चीरे
खूंटा में मोर दाल बा
का खाई, का पीही
का ले के परदेस जाई

जब आगियो ओह चिरई के बात मनली त उ अब समुन्दर भीरी गईल आ आपन दुखड़ा कहलस

समुन्दर-समुन्दर आग बुताव
आग ना लाठी जारे
लाठी ना सांप मारे
सांप ना रानी डंसे
रानी ना राजा छोड़े
राजा ना बढ़ई दंडे
बढ़ई ना खूंटा चीरे
खूंटा में मोर दाल बा
का खाई, का पीही
का ले के परदेस जाई

अरे भाई विशाल समुन्दर छोटी मूटी चिरई के बात काहे मानी उहो बेचारी के निराश क दिहले, निराश चिरई अब हाथी के भीरी पहुंचल आ आपन काथा गा-गा के सुनवलस-

हाथी हाथी समुन्दर सोख
समुन्दर ना आग बुतावे
आग ना लाठी जारे
लाठी ना सांप मारे
सांप ना रानी डंसे
रानी ना राजा छोड़े
राजा ना बढ़ई दंडे
बढ़ई ना खूंटा चीरे
खूंटा में मोर दाल बा
का खाई, का पीही
का ले के परदेस जाई

हाथी भी गौरैया के बात सुन टस से मस ना भईल, उहो ओह चिरई के साथ ना दिहलस अब चिरई के धीरज ख़तम हो गईल, लाचार चिरई बेचारी रोवे लागल, कतही केहू ना मिलल जे ओकर बात सुनीत आ मदद करीत। तबही ओकरा गोड लगे एगो छोटी मूटी चिउटी आईल आ ओकर हाल पुछलस, चिरई आपन दुख ओह चिउटी से कहे लागल तबले देखत बिया की ओकर बात सुने बदे सैकड़ो चिउटी आ गईल बाड़ीस।

चिरई के बात सुनला के बाद चिउटी ओकर मदद के फैसला कईली स, जब इ बात चिरई सुनलस त कहलस की तू लोग हमार मदद कईसे करबू?

जवाब में चिउटी कहली की तू चुप चाप देख की कईसे होता!

सभले पहिले चिउटी धीरे-धीरे हाथी के गोड से सरकत ओकरा कान तक जा पहुंचल, हाथी फुकत फुकत हार गईल बाकी चिउटी के ना निकाले सकल तब चिउटी कहलस - "यदि तोहरा निहन बलवान भी अगर कमज़ोर के मदद ना करिहे त तोहरो पता लागे की चाही की छोट आ कमज़ोर लोग भी जब अपना आन-बान खाती लडेला त बड़-बड़ खाती संकट पैदा हो जाला।"

अबे त हम अकेले आईल बानी लेकिन अगर तू हमार बात ना मनले त अभी हजारो चिउटी तोहरा नाक में ढुक जयीहे, येही से हमार सलाह बा की चुप चाप जवान कहत बानी तवन काम कर।

अब हाथी मजबूरी में चिउटी के बात माने के तैयार हो गईले आ कहले

हमरा के काटो-ओटो मत कोई
हम समुन्दर सोखब लोई

जब हाथी समुन्दर सोखे गईल त समुन्दर कहलस

हमरा के सोखो-वोखो मत कोई
हम आग बुझाइब लोई

समुन्दर जब आपन लहर आग तक पहुचवलस त आग थर-थर कांपत कहली

हमरा के बुझावो-उझावो मत कोई,
हम लाठी जारब लोई.

जब आग लाठी के जरावे चलल त लाठी कहलस की

हमरा के जारो-ओरो मत कोई
हम सांप के मारब लोई

सांप के का मजाल जे लाठी के बात ना मानस, कहलस

हमरा के मारो-ओरो मत कोई
हम रानी डंसब लोई रानी

जब चिरई के संगे सांप के महल में आवत देखली त बात के अनुमान से पसीना-पसीना हो गईली, आ विनती कईली की-

हमरा के डंसो-ओसो मत कोई
हम राजा के छोड़ब लोई

रानी के ओह वचन के बाद भला राजा कईसे ना मदद करितन, उ अपन लापरवाही के क्षमा मांगलन आ बढ़ई के बोलावे के आदेश दिहलन आ रानी से कहलन

हमरा के छोड़-ओड मत कोई
हम बढ़ई दंडब लोई

अब का रहे बढ़ई राजा के सोझा आपन अपराध कबूल कईलन आ कहलन हमरा के

दंडो-वंडो मत कोई
हम खूंटा फाड़ब लोई.

भाई चिरई के त खाली अपना दाल से काम रहे, चिरई बढ़ई के संगे चक्की के खूंटा के भीरी पहुंचल, बढ़ई खूंटा से दाल निकाल के चिरई के देलन आ चिरई ओकरा के अपना चोंच में लेके अपना घोंसला में पहुंचल, आ आपन भूखल पियासल बच्चन के मुह में दाना देलस।



कुछ नईखे भईल, आगे हरी के इच्छा .......
एगो बुढ़ आदमी भीरी बहुते सुनर आ शक्तिशाली घोड़ा रहे। उ आदमी ओह घोडा से बड़ा प्यार करत रहे। ओकरा घोडा के सुंदरता के बहुत लोग पसंद करत रहन, एहसे समय समय प ओकरा भीरी ओह घोडा के गहकी आवस आ बहुत बढ़-चढ़ के दाम लगावस।

लेकिन ओह बूढ़ा के घोडा से अतना प्यार रहे की उ केहु के दाम के आगे ना झुकल, ना घोडा बेचलस।एक रात ओह बूढ़ा के घोडा उनुका दुवार से गायब हो गइल। भोर मे जब इ खबर गाँव के लोग भीरी चहुपल त लोग कहे लागल की एहसे त निक इ रहित की तू एह घोडा के केहु के बेच देले रहितअ, बेचे से तोहके निमन पईसा भी मिलल रहित।

इ सुन उ बूढ़ा आदमी हसे लागल, हसत हसत कहल्स - “तू लोग आपन बकवास बन कर, आज फरक सिर्फ अतने बा की हमार घोडा हमरा दुवार प नईखे, लेकिन तबहु उ हमरे घोडा ह। अब आगे हरी इच्छा”।

कुछ दिन बीतल, एक दिन सुबह बूढ़ा उठले त देखत बाड़े की उनुकर घोडा उनुका दुवार प आ गइल बा, घोडा अपना संगे अवरू जंगली घोडा आ घोड़ी भी लेके आइल बाटे। जब गाँव के लोग इ देखल त कहे लागल की बूढ़ा तहार भाग चमक गइल, संगही उनुका के बहुत बधाई भी देलस। लोग के बधाई देत देख बूढ़ा फिर हसे लगले आ कहले - “तू लोग आपन बक-बक बन कर, हमरा खाती त आज हमार घोडा वापस आइल बाटे, एहसे ज्यादा हम कुछ नईखी जानत। काल्ह का होई इ केहु नईखे जानत एहसे आगे हरी के इच्छा”।

कुछ समय अवरू बीतल, एक दिन ओहि बूढ़ा के बेटा एगो जंगली घोडा के सवारी करत रहन आ घोडा प से गिर गईले। घोडा प से गिरे से उनुकर पैर के हड्डी टूट गइल। इ देख गाँव के लोग कहल की एहसे त निक रहित की इ घोडा आईले ना रहित। ना इ घोडा आइत ना इनकर बेटा के पैर टूटित।

गाँव के लोगन के बात सुन बूढ़ा कहले - “तू लोग बड़ा जल्दी नतीजा प पहुच जालअ, इ सिर्फ एगो छोटी-चुकी घटना ह। इ घटना हमरा बेटा संगे भईल बाटे, लेकिन इ केहु संगे हो सकत रहल हा।”कुछ दिन बाद ओह राज्य के राजा युद्ध के घोषणा क देले, युद्ध के वजह से राजा के सिपाही गांव-गाँव से लोग के पकड़ पकड़ सेना मे भर्ती करे लगले। बूढ़ा के गाँव से भी सभे जवान लोगन के राजा के सैनिक पकड़ के सेना मे भर्ती क देले।

चुकी बूढ़ा के बेटा के पैर के हड्डी टुटल रहे, एहसे उ सेना मे लड़े लायक ना रहे। जब उ लड़े लायक ना रहे त ओकरा के सैनिक पकड़ले भी ना। अंत मे उ बूढ़ा के बेटा गाँव मे ही बाचल रह गइल।

अब जे बूढ़ा लोग गांव मे बाचल रहे, उ लोग ओह बूढ़ा से कहल – “हमनी के अपना अपना बेटा के गवां देनी जा, दुश्मन राजा के ताकत ढेर बाटे, युद्ध मे हमनी के राजा जरूर हार जईहे। राजा के संगे हमनी के बेटा भी लड़ाई मे मर जईहे, लेकिन तहार भाग्य निमन बा की तहार बेटा कम से कम तहरा संगे त बाटे”इ सुन उ बूढ़ा कहले – “श्राप आ आशीर्वाद के बीच मे बाद तू लोग के नजर के फरक बा।

तू अगर चीज़ के खराब नजर से देखब त खराब लागि, निक से देखब निक लागि। लेकिन जब बिना कवनो भाव के दुनिया के देखे के कोशिश करब त दुनिया सभसे सुंदर लागे लागि। एहसे हमेशा दुनिया के अपना घाटा-फायदा के नजर से ना बालुक निस्वार्थ होके देखि आ जवन भईल आ चाहे होखता ओकरा के खुशी खुशी अपनाई”।



'कमंडल बनाम मण्डल' के राजनीति
लोकसभा चुनाव में नरेंद्र मोदी के अगुवाई में भारतीय जनता पार्टी के मिलल अपार सफलता देश के राजनीति में अल्पसंख्यक समुदाय के महत्व पहिले के मुक़ाबला बहुत कम क देलस!

पछिला एक साल के राजनीतिक घटनाक्रम त कम से कम इहे बतावता। आज के राजनीति फेर ओ दौर में पहुँच गईल बिया जहां से धर्म अवुरी जाति आधारित राजनीति के शुरुआत भईल रहे।

वीपी सिंह सरकार जब मण्डल कमिशन के सिफ़ारिश लागू करत रहे त ओकरा जवाब में लालकृष्ण आडवाणी के अगुवाई में भारतीय जनता पार्टी कमंडल के राजनीति शुरू कईले रहे। तब 'मण्डल बनाम कमंडल' के राजनीति रहे आज 'कमंडल बनाम मण्डल' के राजनीति देखाई देता।

अभी तक क्षेत्रीय दल के एकाधिकार मानल जाए वाला दलित वोटबैंक अचानक देश के प्रमुख राजनीति दल के चहेता बन गईल। आज सभ दल ए वर्ग के वोटबैंक प कब्जा करे के पुरजोर कोशिश करता। हालांकि ए मामला में क्षेत्रीय दल अभियो ए प्रमुख दल से आगे बाड़े।

राजनीति के ए रूप के पहिला साफ झलक पछिला साल बिहार चुनाव से पहिले उत्तर प्रदेश के दादरी में भईल एगो घटना के समय मिलल। जहां भाजपा के कुछ नेता ए मौका के हिन्दुत्व से जोड़े के कोशिश कईले उहें कांग्रेस ए मामला में चुप रहत एकरा के असहनशीलता के विषय से जोड़लस।

कांग्रेस के पुरनकी राजनीति के मुताबिक इ मामला अल्पसंख्यक समुदाय से जुड़ल रहे, लेकिन नयकी राजनीति में इ 'असहनशीलता' के मुद्दा रहे। जहां उ एकरा के बढ़त धार्मिक उन्माद से जोड़त, कामयाबी से देश में बढ़त असहनशीलता के उदाहरण के रूप में पेश कईलस।

लेकिन, ध्यान रखलस कि मामला अल्पसंख्यक समुदाय के मत बने पावे। एकरा खाती उ कलबर्गी समेत कुछ अवुरी घटना के ए घटना से जोड़लस अवुरी एकरा के एगो विचारधारा विशेष के खिलाफ बना देलस।

अल्पसंख्यक शब्द के राजनीति से बहरी जाए के दूसरा बड़ उदाहरण दिल्ली से सटल फ़रीदाबाद में एगो दलित परिवार के कुछ सदस्य के कथित तौर प जरला/जरावला के घटना में देखाई देलस।

दादरी के घटना प चुप्पी साधेवाला राहुल गांधी ए मौका प केंद्र सरकार, राज्य सरकार अवुरी भारतीय जनता पार्टी प जमके बरसले।

तीसरा उदाहरण अभी भी जारी बा। हैदराबाद केन्द्रीय विश्वविद्यालय के छात्र रोहित वेमुला के मौत के मामला में राहुल गांधी सांकेतिक भूख हड़ताल कईले। ए तीनों घटना में कांग्रेस के आवाज़ के अनजाने में, चाहे जानबूझ के भाजपा के सहयोगी दल तक समर्थन कईले।

राजद, जदयू, सपा, बसपा समेत बहुत दल के राजनीति त पहिलही से पिछड़ा अवुरी दलित प टिकल बिया, एहसे जब कांग्रेस एकरा में कूदल त भाजपा में खलबली मचल तय रहे।

लेकिन, भाजपा के सोझा सबसे बड़ मुश्किल ओकरा विचारधारा के चलते पैदा होता। अल्पसंख्यक त कबहूँ एकर मतदाता नईखन रहल, लेकिन ओकर कट्टर समर्थक वर्ग में दलित के मुक़ाबले स्वर्ण के संख्या जादा बा। ए स्थिति में पार्टी जदी कतहू से दलित-पिछड़ा के ओर झुकत देखाई दिही त ओ लोग के नाराज़ हो जाए के खतरा बा।

बिहार चुनाव में एकर नतीजा साफ देखाई देलस। विरोधी दल आरक्षण के मुद्दा उठवले, त मोदी अवुरी समुच भाजपा बचाव में उतरल। मोदी इहाँ तक कह देले कि उ आरक्षण के कायम राखे खाती जान दे दीहे। लेकिन, मोदी के इ बयान भाजपा के मतदाता के निराश कईलस अवुरी उहाँ-उहाँ पार्टी के हार कबूल करे के परल, जहां उ पछिला 25 साल में ना हारल रहे।

एही सभके देखत अब भाजपा के कोशिश बा कि उहो अल्पसंख्यक विरोध के छोड़त, फिलहाल कांग्रेस के नाया-नाया पैदा भईल दलित प्रेम से मुक़ाबला करे। एकर कोशिश तक देखाई देता, लेकिन ए कोशिश में सबसे बड़ परेशानी बा कि – कहीं उ दलित विरोधी मत बन जाए!

एह सभके बीच बहस के केंद्र अल्पसंख्यक प्रेम भा विरोध नईखे रह गईल, अब केंद्र में बाड़े दलित अवुरी दलित प्रेम। अब कोशिश बा कि एक दल दूसरा दल के दलित विरोधी साबित क देवे। कोशिश बा कि दोसरा दल के मुक़ाबले अपना के दलित के जादा हित साबित क देवे।



प्रधानमंत्री ना त भविष्य के राह देखवले, ना नाकामी प अफसोस जतवले
प्रधानमंत्री नरेंद्र मोदी, शनिवार के लाल किला से अपना सरकार के कामकाज के बखान त खूब कईले, लेकिन उनुका ए भाषण में ना त भविष्य खाती कवनो महत्वपूर्ण योजना रहे, ना पछिला एक साल के अपना नाकामी प कवनो अफसोस के भाव।

पछिला साल देश के बदल देवे के भरोसा के संगे सत्ता में आईल नरेंद्र मोदी के संगे आज कामयाबी कम अवुरी नाकामी जादा जुड़ल बा। आज उ 'प्रधानमंत्री जनधन योजना' के चर्चा करत कहले कि करीब 17 करोड़ बैंक खाता ए योजना के तहत खुलल, जवना में आज 17,000 करोड़ से जादा रुपया जामा बा।

प्रधानमंत्री एकरा के 'गरीबों कि अमीरी' करार देत आपन पीठ अपने थपथपा लेले। लेकिन सच्चाई बा कि मोदी के दावा वाला 17 करोड़ खाता में से आधा से अधिका खाता में आज एको रुपया नईखे। बिना रुपया के खाता से देश में कवन बड़ बदलाव होई इ समझे के बात बा।

कांग्रेस पार्टी के शासन के समय भ्रष्टाचार अवुरी घोटाला से तंग भारत के जनता नरेंद्र मोदी के बड़े-बड़े वादा अवुरी बड़े-बड़े बात प भरोसा करत सत्ता सउंपले रहे। सबसे बड़ भरोसा नीचे मुंहे बढ़त भारतीय अर्थव्यवस्था के आगे मुंहे चलावे के रहे।

आर्थिक सुधार के मुद्दा प बात कईल जाए त आज मोदी समेत पूरा देश 'वस्तु एवं सेवा कर' (जीएसटी) बिल से बहुत आस लगवले बा, लेकिन लोकसभा में भारी बहुमत वाली मोदी सरकार एकरा के राज्य सभा से अभी तक नईखे पास करावे सकल।

एही कड़ी में पेश मोदी सरकार के भूमि अधिग्रहण बिल के व्यापार जगत बहुत उत्साह से देखत रहे, लेकिन तमाम बदनामी के अपना गले लगवला के बाद अब सरकार एकरा के वापस लेवे के लगभग मन बना चुकल बिया।

    मोदी जी के भाषण के सुनला के बाद लागल कि उ अजूओ कवनो चुनावी रैली के संबोधित करत रहन। इशारा-इशारा में विपक्ष प हमला, अपना सफलता के गुणगान जईसन सभ 'मसाला' उनुका भाषण में रहे, ना रहे त सिर्फ भविष्य के योजना, नाकामी प अफसोस, वादा अवुरी सच्चाई के फर्क।

पछिला साल जब मोदी लाल किला से प्रधानमंत्री के रूप में पहिला बेर बोलले त देश के लागल कि – 'हाँ अयीसने नेता के जरूरत रहल हा।' तब मोदी के भाषण के केंद्र में महिला सुरक्षा, स्वच्छता अवुरी 'मेक इन इंडिया' निहन मुद्दा रहे। मोदी देश के निर्माण क्षेत्र के एगो बड़ शक्ति के रूप में विकसित करे के वादा कईले रहन।

आज मोदी जी अपना सरकार के छोट-छोट उपलब्धि के बहुत बढ़ा-चढ़ा के बतवले लेकिन एको बेर इ ना कहले कि 'मेक इन इंडिया', 'स्किल्ड इंडिया', 'स्वच्छता अभियान' अवुरी महिला सुरक्षा प उनुकर सरकार का कईले बिया अवुरी का करतिया।

केंद्र सरकार अभी तक त 'मेक इन इंडिया' के तहत कवनो नीति तक के नईखे तय कईले। साधारण तौर प होखेवाला प्रत्यक्ष विदेशी निवेश (एफ़डीआई) के 'मेक इन इंडिया' के तहत जबरन प्रचार कईल जाता।

विदेश के जादातर निवेशक अजूओ कहतारे कि भारत में व्यापार करे लायक स्थिति नईखे। लालफ़ीताशाही, संसाधन के कमी, लचर कानून, असपष्ट नीति जईसन कमी के चलते भारत के स्थिति जस के तस बा।

स्वतंत्रता दिवस प प्रधानमंत्री के भाषण आमतौर प देश के भविष्य के बारे में बतावे खातिर होखेला। सरकार ए दिन अपना भावी योजना के जनता के सोझा राखेले, लेकिन आज मोदी जी ए सभके छोड़ खाली अपना सरकार के सफलता के गिनवईले।

मोदी जी के भाषण के सुनला के बाद लागल कि उ अजूओ कवनो चुनावी रैली के संबोधित करत रहन। इशारा-इशारा में कांग्रेस प हमला, 30 साल में मिले वाला 3 लाख करोड़ रुपया (कोयल खान के लाईसेंस/रॉयल्टी), 17 करोड़ बैंक खाता, स्कूल में बनल शौचालय जईसन सभ मुद्दा के भरमार रहे।

ना रहे त सिर्फ भविष्य के योजना, नाकामी प अफसोस, वादा अवुरी सच्चाई के फर्क।



बिहार के सिल्क अवुरी हैंडलूम आज पहचान खाती तरसता, कारोबार के संगे-संगे पेट तक प ताला लटके लागल
एक समय विदेश में बिहार के पहचान कहाए वाला राज्य के हस्तकरघा उद्योग आज खुद अपना पहचान खाती तरसता। उत्पादन ठप्प भईल जाता अवुरी एकरा से जुडल लोग के अपना अस्तित्व के कायम राखे खाती बिहार छोड़ के भागे के पड़ता।

चुनावी मौसम में हस्तकरघा उद्योग खाती बड़े-बड़े वादा अवुरी एकरा से जुडल लोग के दुखड़ा प लोर बहावे वाला नेता चुनाव के बाद एकरा के भूला गईल बाड़े आ रुपया-पईसा के संगे-संगे शरीर से भी कमजोर हो चुकल बुनकर आज अपना परिवार के पेट भरे खाती दुआरी-दुआरी भटके लागल बाड़े।

बिहार के तत्कालीन मुख्यमंत्री कर्पूरी ठाकुर 1977 में बुनकर के समस्या के दूर करे खाती क्षेत्रीय हस्तकरघा संघ लिमिटेड बनवले रहले। एकरा में बुनकर खाती सस्ता लोन समेत बहुत प्रकार के योजना शुरू भईल।

पछिला लोकसभा चुनाव से कुछ समय पहिले, 2014 में मुख्यमंत्री नीतीश कुमार राज्य के बुनकर खाती क्रेडिट कार्ड, स्वास्थ्य बीमा योजना समेत बहुत प्रकार के योजना के शुरू करे के संगे-संगे बुनकर आयोग बनावे के भरोसा देले रहले। लेकिन आज बुनकर क्रेडिट कार्ड, स्वास्थ्य बीमा योजना आ बुनकर आयोग समेत बुनकर से जुडल लगभग सभ प्रमुख योजना ठंडा बस्ता के शोभा बढ़ावता।

क्षेत्रीय हस्तकरघा बुनकर संघ के पूर्व अध्यक्ष इनामुर रहमान अंसारी के मुताबिक मुख्यमंत्री अपना कहला के मुताबिक क्रेडिट कार्ड, स्वास्थ्य बीमा अवुरी बुनकर आयोग शुरू कईले आज तक बुनकर आयोग के अध्यक्ष समेत बाकी पदाधिकारी ना चुनईले। अंसारी कहले कि अकेले मधुबनी जिला में 388 बुनकर सहयोग समिति से जुडल करीब 50 हजार लोग के सोझा आज सबसे बड़ सवाल पेट भरल अवुरी गुजारा कईल बा।

मधुबनी के क्षेत्रीय हस्तकरघा बुनकर संघ के अध्यक्ष हामिद अंसारी कहले कि "मधुबनी के 234 बुनकर के हस्तकरघा शुरू करे खाती पछिला साल 20-20 हज़ार के अनुदान मिलल रहे। जबकि 'मुख्यमंत्री समेकित हस्तकरघा विकास योजना' के तहत बुनकर क्रेडिट कार्ड धारक के पांच-पांच हज़ार के अनुदान अलग से मिलल रहे। लेकिन इ सभ ऊंट के मुंह में जीरा के बरोबरी बा। एकरा से कुछ ना होई।"

ए सभके बीच साल 2016 के नवम्बर में भईल नोटबंदी अवुरी 2017 के जुलाई से लागू भईल जीएसटी से बाकी उद्योग के संगे-संगे हस्तकरघा उद्योग के विकास के आस तूर देलस। हालांकि बिहार के उद्योग मंत्री जय कुमार सिंह कहले कि राज्य सरकार हस्तकरघा उद्योग अवुरी बुनकर लोग के फ़ायदा पहुंचावे खाती बहुत प्रकार के योजना चलावतिया अवुरी प्रयास करतिया।

जय कुमार सिंह कहले कि देश में बिहार पहिला राज्य बा, जहां के बुनकर के कच्चा माल उपलब्ध करावे खाती राष्ट्रीय हस्तकरघा विकास निगम सहमत भईल बा। निगम मांग के मुताबिक राज्य के बुनकर के कच्चा माल उपलब्ध कराई अवुरी ए मामला में निगम अवुरी राज्य के उद्योग विभाग के बीच समझौता पत्र (एमओयू) प हस्ताक्षर हो चुकल बा। ए समझौता के मुताबिक निगम से मिलेवाला कच्चा माल के कीमत चुकावे खाती बुनकर के 45 दिन के समय मिली।

मंत्री बतवले कि बुनकर अवुरी हस्तकरघा उद्योग के ध्यान में राखत राज्य सरकार के 'सतरंगी चादर योजना' खाती 2 करोड़ रुपया के एगो कोष बनवले बिया, जवना में से 50 लाख रुपया के अग्रिम भुगतान मजदूरी चुकावे खाती आ 1.25 करोड़ रुपया 68 इंच वाला लूम (हस्तकरघा मशीन) खरीदे खाती दिहल बा।

ओने हस्तकरघा उद्योग से जुडल लोग के कहनाम बा कि 'सरकारी योजना त बहुत बिया लेकिन एकर पूरा लाभ बुनकर तक नईखे पहुंचत जेकरा नतीजा में बुनकर के हालत दिन-प-दिन बिगड़ल जाता। बैंक के निराश करेवाला व्यवहार, पूंजी के अभाव, नयकी पीढ़ी के दोसरा रोजगार में रुचि जईसन समस्या के संगे-संगे बाज़ार में घटत मांग अवुरी बढ़त कॉम्पटिशन के चलते इ उद्योग अवुरी एकरा से जुडल लोग अब अंतिम सांस गिनतारे।'

हालांकि पछिला कुछ समय में खादी अवुरी सिल्क जईसन हस्तकरघा प बनेवाला कपड़ा के मांग में बढ़ोतरी भईल बा। इ बढ़ोतरी प्रतिशत में त बहुत बढ़िया देखाई देता लेकिन जमीन प एकर कवनो असर नईखे लउकत। केंद्र सरकार के ओर से खादी अवुरी सिल्क के बढ़ावा देवे खाती समय-समय प मेला के आयोजन होखता, लेकिन एकर लाभ सिर्फ गिनती के कुछ लोग के मिलता।

अयीसने एगो मेला में स्टॉल लगावे वाली सरोज देवी बतवली कि 'जदी सरकार के ओर से अयीसन आयोजन होखत रही त कम से कम उनुका जईसन कुछ लोग खाती बाज़ार ना मिले के परेशानी दूर हो जाई'। अलग-अलग हैंडलूम एक्स्पो (हस्तकरघा मेला) में स्टॉल लगावे अधिकांश लोग के राय बा कि ए प्रकार के मेला के आयोजन से कैमूर आ औरंगाबाद के कालीन, भागलपुर के तसर सिल्क, बिहारशरीफ के मशहूर बावनबूटी साड़ी अवुरी चादर, मधुबनी प्रिंट समेत सिल्क के साड़ी, कपड़ा, चादर, दुपट्टा अवुरी कंबल के बिक्री में बढ़ोतरी भईल बा।



'अरे ओ खदेरन को मदर, जब हम काबुल का मोर्चा में था नु...,' लोहा सिंह के भूलाईल त नईखी
एगो समय रहे जब एतवार के दिने सभ लोग आपन सभ काम फटाफट खतम क के अपना-अपना रेडियो से सट जात रहले। दोकानदार, गृहस्थ, मेहरारू समेत छोट-बड़ लईका-सयान, सभ केहु खाती सांझ के 6 बजे के समय बड़ा महत्व राखत रहे। हालत अयीसन होखत रहे कि 6 बजे से पांच मिनट पहिलही राह सुन्न-सपाट हो जात रहे।

एतना प्रयास एतवार के सांझ 6 बजे पटना आकाशवाणी से प्रसारित होखे वाला हास्य नाटक 'लोहा सिंह' खाती होखत रहे। बाद में ए नाटक के प्रसारण रोज होखे लागल। रेडियो ओ समय में पक्का समाजवादी रहे। तब रेडियो के पहुँच पढ़ल-लिखल, अनपढ़ , अमीर-गरीब समेत समाज के हर वर्ग तक रहे। इहे कारण रहे कि तब 'लोहा सिंह' के आवाज़ बिहार समेत देश-दुनिया तक तक पहुँच गईल।

रोहतास जिला के एगो साधारण आदमी अपना ए नाटक के माध्यम से दुनिया में मशहूर भईल अवुरी इतिहास में अपना नाम के दर्ज करा गईल। ए आदमी के नाम रहे रामेश्वर सिंह ‘कश्यप’। रामेश्वर सिंह अपना रेडियो नाटक 'लोहा सिंह' के चलते जासूसी आ बहादुरी के पहचान मानल जाए वाला 'शेरलॉक होम्स' आ 'जेम्स बांड' जईसन प्रसिद्ध भईले।

रामेश्वर सिंह 'कश्यप' के जन्म रोहतास जिला में सासाराम के नजदीक सेमरा गांव में 12 अगस्त 1927 के भइल। अंगरेजी सरकार के वरिष्ठ पुलिस अधिकारी (डीएसपी) राय बहादुर जानकी सिंह आ रामसखी देवी के बेटा रामेश्वर सिंह के पालन-पोषण बहुत लाड़-प्यार के संगे भईल। शुरुआती शिक्षा नवगछिया में भईल जबकि आगे के पढ़ाई इलाहाबाद में कईले।

सन 1948 में जब आकाशवाणी के पटना केंद्र के शुरुआत भईल त रामेश्वर सिंह 'चौपाल' कार्यक्रम में 'तपेसर भाई' के रूप में भाग लेवे लगलें। वार्ताकार, नाटककार, कहानीकार आ कवि के रूप में सैकड़ों रचना करेवाला रामेश्वर सिंह के लिखल भोजपुरी नाटक 'तसलवा तोर कि मोर' के प्रसारण पटना आकाशवाणी से शुरू भईल। ए नाटक में 'लोहा सिंह' नाम के एगो पात्र रहे, जवना के श्रोता बहुत पसंद कइले आ बहुत लोग चिट्ठी लिख के 'लोहा सिंह वाला नाटक' फेर से सुनवावे के मांग कईले।

लोहा सिंह के बढ़त लोकप्रियता के देखत रामेश्वर सिंह के मन में 'लोहा सिंह' नाटक के नींव पर गईल। रामेश्वर जी के खासियत रहे कि उनुका नाटक के पात्र हमेशा समाज से आवत रहले। कहल जाला कि रामेश्वर सिंह के घर के एगो नोकर के भाई रिटायर्ड फौजी रहे, जवन कि गलत-सलत अंग्रेज़ी, हिन्दी आ भोजपुरी के मसाला जईसन एके में फेंट के एगो नाया भाषा बोलत रहे। रामेश्वर सिंह के नोकर के इहे भाई असल में 'लोहा सिंह' रहे।

हिंदी-भोजपुरी क्षेत्र के लोग भलही आज रामेश्वर सिंह आ 'लोहा सिंह' के भूला गईल होखस लेकिन ए नाटक के एगो डायलॉग आजो ज़िंदा बा - "अरे ओ खदेरन को मदर, जब हम काबुल का मोर्चा में था नु..."।

नाटक 'लोहा सिंह में 'खदेरन को मदर' रहली प्रसिद्ध लोक गायिका प्रो. विन्ध्वासिनी देवी। हंसी अवुरी ठहाका के भरपूर डोज़ के बावजूद लोहा सिंह खाली हास्य नाटक ना रहे। इ नाटक ओ समय के सामाजिक, सांस्कृतिक आ राजनैतिक व्यवस्था प बरियार कटाक्ष रहे।

भारत-चीन के बीच भईल 1962 के लड़ाई से लवटल फौजी लोहा सिंह (प्रोफ़ेसर रामेश्वर सिंह ‘कश्यप’) जब 'फौजी बोली' में भोजपुरी मिला के अपना मेहरारू 'खदेरन को मदर' आ अपना दोस्त 'फाटक बाबा' (पाठक बाबा) के काबुल के मोर्चा के कहानी सुनावस त सुनेवाला हंसत–हंसत लोटिआए लागे। 

