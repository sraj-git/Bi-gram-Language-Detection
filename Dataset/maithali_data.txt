ई केहेन प्रेम (कहानी)
नई दिल्ली स्टेशन पर जखन सुमन जी अयलाह तऽ अपेक्षाकृत बेसी भीड़ छल. ओना तऽ वैशाली ट्रेन बिहार जेबाक लेल सबसँ महत्वपूर्ण ट्रेन होइत छैक मुदा आई आन दिन’क अपेक्षा आओर बेसी भीड़ छल. स्कूल कालेज मे गर्मी छुट्टी काल्हिए शुरु भऽ गेल छल. गर्मी छुट्टी सुमन जी’क लेल सेहो छलन्हि आ ओ अपन पैत्रिक स्थान जाइत छलाह. मुदा सुमन जी’क लेल कोनो बेसी परेशानी नहि छलन्हि. दू महीना पहिने ट्रेन रिजर्वेशन भऽ गेल छलन्हि. भीड़ सँ हुनका केवल ताबय धरि परेशानी छलन्हि जाबय धरि अपन कोच एस-६ मे बैसि नहि जाथि. राधिका से ओएह ट्रेन सँ जेबाक लेल टिकट लेने छलीह आ बाद मे वरुण’क प्रोग्रम से बनि गेलन्हि. क्रमशः तीनो लोकनि मिलि अपन अपन गाम जेबाक लेल एस-६ मे बैसि गेल छलैथि.

ओना तऽ प्रत्येक गर्मी छुट्टी मे सुमन जी गाम जाइत छलाह. किओ पुछन्हि तऽ ई नहि कहैथ जे गाम जा रहल छथि. ओ इहो नहि कहैथ जे अपन बुढ़ दादा-दादी सँ भेँट करबाक लेल जाइत छथि. अपितु हुनका ई कहबा मे नीक लागन्हि जे ओ आम खेबाक लेल गाम जा रहल छथि. जाबय धरि पटना मे छलाह ताबय धरि प्रत्येक मास गाम पहुँचि जाथि मे दिल्ली तँ दिल्ली छल. साल मे एक्के बेर गाम जाइत छलाह. इएह प्रत्येक गर्मी’क छुट्टी मे. कोसी कात मे बसल हुनकर गाम मे गर्मी कम से लागन्हि आ आम खेबाक मौका अलग सँ. दुनियाँ दोसर भाग मे आम’क महत्व शायदे एत्तेक भऽ सकैत अछि. देश प्रदेश सँ लोक केवल आम खेबाक लेल गाम जाति छथि. केवल एतबे नहि किछु लोक तऽ एहेन होइत छथि जे जाइत छथि कोनो काज सँ आ नाम आम’क लगा दैत छथि. नवकनियाँ केँ नैहर एहि लेल जेबाक छन्हि जे हुनका आम खेबाक छन्हि. धिया पुता अपन मामा गाम एहि लेल जेताह जे हुनका आम खेबाक छन्हि. नवकनियाँ सासूर’क जिम्मेदारी वा अपन माँ बाबूजी सँ भेँट करय नहि जेतीह, धिया-पूता लोकनि पढ़ाई लिखाई छोड़ि मामा गाम मे मस्ती करय नहि जेताह ओ सब लोकनि आम खेबाक लेल जेताह. जे नवकनियाँ आम’क समय मे नैहर नहि जा सकलीह हुनकर सासूर’क लोक उलहन दऽ दैत छन्हि, "हिनका माए बाप केँ आमक गाछ अछि ? जे आम खेबाक लेल जेतीह?". कोनो वर के विवाह सँ पहिने आम’क गाछ एक कसौटी होइत अछि. मतलब ई जे अमूक वर केँ एत्तेक कलमी आम छैक आ एत्तेक बीजू. कुल मिलाँ केँ प्रत्येक लोकक अपन अपन स्वार्थ मुदा बीसाइत आम’क सिर पर. नहि जानि आम खेबा’क बहाना सँ कतेक स्वार्थ’क पूर्ती भेल अछि. आम’क सिर बिसाबैत ओ हजारोँ स्वार्थी लोक मे सुमन जी एकटा अभिन्न आदमी छलाह जे अपन स्वार्थ’क पूर्ती’क हेतु आमक सिर बिसेलैथि.

ट्रेन अपन वेग सँ जा रहल छल. सुमन जी घर सँ खाना आनने नहि छलैथ तेँ ट्रेन’क पेन्ट्री पर आशा छलन्हि. ट्रेन’क खाना हुनका अपेक्षाकृत बेसी नीक लागैत छलन्हि तेँ चिकेन पराठा आर्डर कए देलथिन्ह. राधिका आ वरुण अपन आदत अनुसार दालि भात तरकारी खेलथिन्ह. राधिका तऽ बढ़िये सँ खाना खेलीह मुदा वरुण केँ नहि तऽ दालि भात तरकारी वा नहिएँ चिकेन परोठा मे कोनो विशेष रुचि छलन्हि. राधिका हुनका खाना खेबाक क्रम मे काएक बेर टोकल्कन्हि मुदा हुनका उपर मे कोनो विशेष फर्क नहि पड़लन्हि. हमेशा’क तरह वरुण अनठेने छलैथ. राधिका’क आग्रह हुनकर अपन जिद्द के सोझाँ मे नहि चलि सकल. अन्त मे राधिका तमसा के कहने छलथिन्ह, "रात को भूख लगेगी तो कुछ नही मिलेगा". वरुण तैयो स्तब्ध छलैथि. आ हुनकर बाडी लैन्गूएज एहेन कहैत छल जे ओ खेबा पीबा मे बहुत शौकीन किस्म के लोक छथि आ ट्रेन’क ई गन्दा खाना मे हुनका कोनो अभिरुचि नहि छन्हि. मुदा राधिका बाडी लैन्गूएज एहेन कहैत छल जे नहि खायब तऽ पछताएब. सुमन जी केँ होइत छलन्हि जे राधिका बिना मतलब के वरुण’क आव भगत करैत छथि. जिनका भूख लागतन्हि ओ अपने खेताह ओहि मे राधिका के जिद्द सँ कोन फायदा?. मुदा ओ एहि मे राधिका के कोनो गलती नहि दैत छलाह. हुनका लागैत छलन्हि जे वरुणे नाटक कऽ रहल छथि. आ राधिका स्त्री जाति होयबाक कारणे सबहक चिन्ता अपने उपर नेने छलीह.

सुमन जी केँ पिछला समय याद आबय लागलन्हि. राधिका हुनका सँ कतेक प्रेम करैत छलीह. ओना तऽ आई काल्हुक समय मे कोनो दोसर आदमी केँ फुर्सते नहि भेटैत छन्हि. मुदा कनियोँ फुर्सत भेला पर राधिका हुनकर कतेक ख्याल राखैत छलीह. मुदा जहिया सँ वरुण राधिका’क जीवन मे प्रवेश कयलन्हि सब किछु बदलि गेल. राधिका’क वरुण सँ नजदीकी सुमन जी केँ फुटलो आँखि नेहि सोहाइत छलन्हि. कएक बेर सुमन राधिका सँ पुछि चुकल छलाह जे की ओ हुनका सचमूच के प्रेम करैत छथि. आ प्रत्येक बेर राधिका हुनका उत्तर दऽ देने छलीह, जे ओ एखनो सिर्फ सुमने जी टा सँ प्रेम करैत छथि. सुमन जी राधिका सँ कएक बेर पुछि चुकल छलाह जे हुनका कोनो प्रोब्लेम नहि हेतन्हि, ई जानि के जे ओ आब हुनका सँ नहि बल्कि केवल वरुण सँ प्रेम करैत छथि. मुदा प्रत्येक बेर राधिका’क इएह जवाब छलन्हि जे किछुए दिनक बात अछि ओ वरुण सँ दूर भऽ जेतीह. राधिका’क ई बीच वाला खेल सुमन जी केँ बिल्कूल नहि पसन्द आबि रहल छलन्हि. आ नहि जानि राधिका वरुण मे कोन एहेन चीज देखैत छलीह जे सुमन जी सँ दूरी बना लेने छलीह. मुदा कोनो दोसर फैसला लेबय सँ पहिने ओ देखय चाहैत छलाह जे राधिका’क झूठ’क सीमा की अछि?. राधिका केँ ओ पूरा टाइम देबय चाहैत छलाह जे बात मे हुनका कोनो अफसोस नहि रहि जान्हि. ओ राधिका’क "किछुए दिन" केँ देखय चाहैत छलैथ जे ओ दिन आयत जहिया ओ वरुण सँ बहुत दूर भऽ जेतीह. वा पूर्ण रुप सँ आस्वस्थ होमय चाहैत छलाह जे एहेन दिन कहियो एबो करत वा नहि. हुनका मोन मे एक सय बात चलैत छलन्हि मुदा ओ किछु बाजलाह नहि.
अमावाश्याक अन्हरिया राति मे ट्रेन खटर खटर के आवाज करैत तीव्र वेग सँ जा रहल छल. ट्रेन वेग मे कखनो एक दिस झुकि जाइत छल तऽ कखनो दोसर दिस. पटरी जोड़ पर कखनो जोर सँ आवाज होइत छल तऽ कखनो सर्रर.. सँ निकलि जाइत छल. बाहर सँ आबैत टटका हवा सँ गर्मी’क बिल्कूल अनुभव नहि होइत छलन्हि. कखनो दूर कोनो गाम मे बिना बिजली’क खपरैल घर मे जरैत लाल्टेन पर सुमन जी’क ध्यान चलि जाइत छलन्हि. कखनो खिड़की सँ कोनो भगजोगनी कम्पार्टमेन्ट मे घुसि जाइत छल अ कनि देर इम्हर उम्हर केलाक बाद फेर सँ बाहर चलि जाति छल. कखनो छोटका सन स्टेशन पर कोनो छोटका सन स्टेशन मास्टर बड़का सन ग्रीन लाइट के देखबैत छलाह आ जाबय धरि सुमन जी एहि दृश्य केँ नीक जेकाँ देखतथि ताबय धरि ओ स्टेशन बहुत पाछू छुटि जाइत छल. चलैत ट्रेन सँ श्टेशन के देखनाई सुमन जी केँ बच्चे सँ नीक लागैत छलन्हि. विशेष रुप सँ श्टेशन मास्टर’क ग्रीन लाइट.
बाहर देखैत देखैत ओ मूल बात केँ बिसरि जाति छलाह. मुदा जखने वरुण दिस ध्यान जाइत छलन्हि मोन फेर सँ तामसेँ घोर भऽ जाइत छलन्हि. वरुण हिनका दिस टटकी लगा केँ देखैत छलाह मुदा तामसेँ सुमन जी हुनका दिस देखतो नहि छलाह. कखनो कखनो राधिका हिनका दिस देखैत छलीह तऽ सामान्य सन मुस्की इहो दऽ दैत छलाह. ओ कोनो भी कीमत पर राधिका’क मोन नहि दुखबे चाहैत छलाह. मोन मे एत्तेक उपराग भेलाक बादो राधिका’क केँ आभाष होमय नहि देबय चाहैत छलाह जे हुनकर हृदय’क स्थिति की छन्हि. तेँ नहिँ चाहितोँ हुनका मुँह पर मुस्की आबि जाइत छलन्हि. राधिका’क मुँहपर सुमनजी’क मुस्की सँ सँतुष्टि’क भाव आबैत छलन्हि. प्रतिपल सुमन जी केँ ओ सन्तुष्टि बेमानी लागैत छलन्हि, मुदा अन्हरिया राति मे कोनो दोसर उपायो नहि छलन्हि.

गाड़ी ओहिना अपन वेग सँ जा रहल छल. बाँकी यात्री मे हँसी ठहाका होइत छल, मुदा राधिका, वरुण आ सुमन जी स्तब्ध छलैथि. खिड़की लग मे राधिका बैसल छलीह आ हुनकर बगल मे वरुण आ गैलरी’क दोसर दिस साइड वाला नीचला बर्थ पर सुमनजी असगरे बैसल छलाह. सुमनजी’क ध्यान अन्हार राति मे खिड़की लग बैसल राधिका’क दिस जखन गेलन्हि तऽ राधिका’क पैघ पैघ आँखि बिजुली सन चमैक जाइत छलन्हि. गौर वर्ण, चाकर चेहरा आ अनन्त दिस ताकैत पैघ पैघ आँखि. शैम्पू काएल केश हुनकर गाल पर आबि जैत छलन्हि मुदा किछुए देर मे मई महीना’क बयार फेर सँ आबि केँ वापस लऽ जाइत छलन्हि. आँखि मे कोनो भाव नहि छलन्हि. बिल्कूल निरीह आ नीरव. मुदा सुमन जी केँ ओ दृश्य बढ़ियाँ लागैत छलन्हि. बिल्कूल कञ्चन, कमनीय, कल्पना लोक मे विचरण करए वाला.

राधिका केँ बाँकी सहयात्री सँ कोनो बातचीत नहि भऽ रहल छल. राधिका देखबा मे बहुत सुन्दर आ नवयूवती छलीह आ बाँकी सहयात्री मे कोनो दोसर स्त्री नहि छल. बाँकी लोक कोनो सुन्दर यूवती सँ फराके रहला मे बुद्धिमानी बुझैत छलथिन्ह. सुन्दर यूवती सँ बात केला सँ नहि जानि दोसर लोक की बुझत. राधिका पढ़ल लिखल छलीह आ ओएह कम्पार्टमेन्ट मे बाँकी लोक कोन कोन मसला पर बात करैत छलाह मुदा राधिका ओहि मे हिस्सा नहि लैत छलीह. तेँ दोसर ग्रूप सँ हिनका लोकनि के कोनो बातचीत नहि भऽ रहल छलन्हि. नहि जानि बाँकी लोक की बुझत. तेँ एखनि धरि बाँकी लोकनि हिनका तीनो लोकनि सँ कोनो बातचीत नहि केने रहैथि. शायद सुमन जी केँ सेहो नीके लागैत छलन्हि. ओ खुदे नहि चाहैत छलाह जे कोनो आन लोक राधिका सँ बात करय. तेँ ओहि कम्पार्ट्मेन्ट के बाँकी लोक हिनका तीनो लोकनि केँ फुटा देने छलन्हि. ई ओएह राधिका छथि जे अपन कालेज मे कोनो भी वाद विवाद प्रतियोगिता केँ छोडैत नहि छलथीन्ह बल्कि ओहि मे अव्वल रहैत छलीह. मुदा नहि जानि किएक एखन रियल टाइम डिसकशन मे हिस्सा किएक नहि लऽ रहल छलीह. राधिका अपन जीवन’क बेसी समय दिल्ली मे बिताओने छलीह. हमेशा सँ स्त्री पुरुष के बराबरी के अधिकार’क वकालत करैत एलीह मुदा एहेन मौका पर हुनका की भऽ जाइत छन्हि से नहि जानि. स्त्री पुरुष के बराबरी के अधिकार वाला यूरोपीयन बात मे नहि जानि कोना भारतीय स्त्री’क मूल्य समाहित होइत छल. बात एतबी टा नहि छल. हिनका तीनो लोकनि मे सेहो बातचीत नहि भऽ रहल छलन्हि. शायद तीनो लोकनि मे तीनो लोकनि एत्तेक नजदीक भेलाक बावजूदो एहेन लागैत छल जे कोनो जान पहचान नहि छलन्हि. कखनो कखनो अपन मूल्य आ अपना आप केँ चिन्हबाक लेल शाँति’क जरूरत होइत अछि. भीड़ मे बजला सँ लोक अपना आप के बिसरि जाइत छथि. शाँति भेटला पर आ चुप रहला पर लोक अपना आप सँ बात करैत अछि आ इएह काज ई तीनो लोकनि सेहो करैत छलथिन्ह.

ट्रेन तीव्र गति सँ अन्हरिया केँ चीरैत भागि रहल छल. हिनका तीनो लोकनि केँ ध्यान तखने भँग भेलन्हि जखन हिनकर ध्यान ट्रेन’क बाँकी सहयात्री भँग केलथिन्ह. हिनका लोकनि केँ एक सज्जन पुछल्थिन्ह, "अब रात ज्यादा हो गई है अब बिस्तर लगा लेते हैँ". तीनो लोक एक्के सँग स्वीकृति दऽ देलथिन्ह.

चादर बिछा केँ सुमन जी सेहो सुति रहल छलाह. राधिका हुनका बीच वाला बर्थ पर सुतय लेल कहल्थिन्ह आ राधिका खुद साइड मे नीचा वाला बर्थ पर सुति रहलीह. मुदा हुनका नीन्द नहि आबैत छलन्हि. अपन ध्यान अपन सहपाठी दिस लगेबाक प्रयास करैत छलथिन्ह मुदा बारम्बार ध्यान वरुण’क गतिविधि पर टिक जाइति छलन्हि. जहिया सँ वरुण राधिका’के जिन्दगी मे आयल तहिया सँ हुनकर दुनियेँ बदलि गेलन्हि. नहि जानि राधिका वरुण मे कोन एहेन चीज देखैत छलीह जे सुमन जी सँ दूरी बना लेने छलीह. फुसियोँ के आँखि मुनि केँ सुमन जी अपना आप के बहलेबाक प्रयास करैत छलाह जे नीन्द आबि जान्हि मुदा एना सम्भव नहि भेलन्हि. कम्पार्टमेन्ट मे एक बुजूर्ग सहयात्री जोर सँ फोँफ काटैत छलाह जाहि सँ हिनकर सुतबाक प्रयास हरदम असफल भऽ जान्हि. एक बेर हुनकर सुतबाक प्रयास सफल भेले छलन्हि कि ओएह बोगी मे दूर मे कोनो बच्चा कानि उठल. ओ फेर सँ उठि गेलाह.

आब ओ सोचि नेने छलाह जे ओ सुतबका प्रयास नहि करताह. ओ केहुनी भरेँ कनपट्टी केँ हाथ पर टिका केँ ओ अन्हरिया राति मे आँखि खोलि के खिड़की’क बाहर देखबाक प्रयास करैत छलाह. बारम्बार करऽट लैत छलाह. अन्हरिया राति मे ओएह अनन्त दिस ताकैत छलाह. बीचला बर्थ पर सुतल रहला सँ पँखा’क गरम हवा टा लागन्हि मुदा रहि रहि केँ बाहर’क बयार आबि जान्हि आ हिनकर अनन्त दिस ताकनाई सफल भऽ जान्हि. इएह क्रम मे नहिँ जानि कखन हिनकर आँखि लागि गेलन्हि.

सुमन जी सुतल रहलाह. कतेको स्टेशन पर गाड़ी रुकल, कतेक छोटका स्टेशन पर छोटका सन स्टेशन मास्टर बड़का सन ग्रीन लाइट देखबैत पाछू छुटि गेलाह. कतेक बेर बाहर’क बयार हिनका छुबि केँ चलि गेलन्हि. कतेक बेर राधिका उकासी केलीह. कतेक जोर सँ बुजूर्ग सहयात्री फोँफ काटैत रहि गेलाह मुदा ओ सुतल रहलाह. हुनकर नीन्द तखने खुजलन्हि जखन वरुण’क आवाज कान मे सुनाई पड़लन्हि. वरुण राधिका सँ कहि रहल छलाह जे हुनका जोर सँ भूख लागल छन्हि. सुमन जी के बुझल छलन्हि जे ई वरुणमा राति मे नाटक जरूर करत. साँझ मे हुनका कतेक कहल गेल छलन्हि जे खा लिअ मुदा ओ किनको नहि सुनलाह. सुमन जी किछु नहि बजलाह.

सुमन जी केँ होइत छलन्हि जे राधिका राति के अनठा देतीह. ओ वरुण केँ छोड़ि देतीह. ओ बहाना मारतीह जे भोर मे किछु जलखई कऽ लेब. मुदा जे देखलैथि ओ हुनका अधनीना सँ पूर्ण जगा देलकन्हि. राधिका उठि चुकल छलीह. वरुण हुनकर लऽग मे बैसल छलाह. राधिका बिना लाइट जलौने बैग मे किछु ताकि रहल छलीह. हुनका लोकनि केँ होइत छलन्हि जे सुमन जी सुतले छलाह. मुदा ओ तऽरे आँखि सब किछु देखि रहल छलैथ. राधिका स्टील’क एकटा टिफिन निकालैथि. ओहि टिफिन मे किछु खेबाक लेल सामिग्री छल. वरुण पड़ि रहलाह. राधिका हुनका चम्मच सँ खुआ रहल छलीह. वरुण’क मुड़ी राधिका’क कोरा मे छलन्हि. एखन वरुण एक्को बेर नहि मना करैत छलाह जे हुनका नीक नहि लागैत छन्हि. गटागट सब किछु अन्दर केने जा रहल छलाह.
अन्हरिया राति केँ चीरैत ट्रेन तीव्र वेग सँ जा रहल छल. बीच वाला बर्थ पर अनठेने सुमन जी सब किछु देखि रहल छलाह. हुनका राधिका’क उपर मे कोनो विश्वास नहि रहि गेल छलन्हि. राधिका’क बात’क कोनो मोल नहि. राधिका अपन घर सँ वरुण’क खेबाक लेल बना के आनने छलीह. ई बात हुनका सँ नुकौने किएक छलीह. राधिका केँ जँ वरुण एत्तेक प्रिय लागैत छलन्हि तऽ ओ एक्के बेर मे मानि किएक नहि लैत छलीह. किएक हुनका आश्वासन पर आश्वासन दैत छलीह. हुनकर ध्यान फेर सँ ओहि दुनू लोकनिक दिस गेलन्हि. राधिका चम्मच लऽ केँ वरुण’क खाना वरुण’क मुँह मे देने जा रहल छलीह. एखनो धरि वरुण’क माथ राधिका’क कोरे मे छलन्हि. राधिका रहि रहि केँ सुमन जी’क दिस टोहि लऽ लैथि जे कहीँ हो न हो ओ जागल हेताह. मुदा सुमन जी एना अनठेने छलाह जे राधिका पूर्ण आस्वस्थ छलीह जे सुमन जी सुतले छथि. मुदा तऽरे आँखे सुमन जी सब किछु देखि रहल छलाह. ओ देखलैथ जे राधिका’क खुलल शैम्पू काएल केश वरूण’क माथ पर आबैत छलन्हि. वरुण केश’क ओहि लट केँ अपन कँगूरिया आँगूर मे गोल गोल फँसबैत छलाह आ ओकर बात नहुँए नहुँए खीचैत केश केँ खोलि दैत छलाह. एना केला पर राधिका हुनका अगिला चम्मच खाना देबा सँ पहिने मुस्किया दैत छलीह. राधिका केँ वरुण’क नौटँकी पर कोनो एतराज नहि छलन्हि.

आब सुमन जी सँ बर्दाश्त नहि भऽ रहल छलन्हि. हुनकर कोँढ़ फाटय लागलन्हि. ओ सोचय लागलाह, वरुणक राधिका’क जीवन मे एला सँ पहिने हुनकर जीवन कतेक बढ़ियाँ छल. राधिका एहिना हुनका लेल स्पेशल खाना बना केँ आनैत छलीह आ सुता केँ अपन कोरा मे हुनकर माथ लऽ के चम्मच सँ खुआबैत छलीह. तऽरे तऽर हुनका मुँह सँ आवाज निकललन्हि, "ई वरुणमा जे नऽ करय". मोन मे बहुत तामस उठि रहल छलन्हि. मोन मे होइत छलन्हि जे चीकरि केँ राधिका केँ पुछैथ जे इएह थीक अहाँक आश्वासन. इएह थीक अहाँक सप्पत. मोन होइत छलन्हि जे जा केँ वरुण’क गाल पर जोर सँ एक चाँटा मारैथ आ भगा दैथि हुनका. फेर होइत छलन्हि ई अन्हरिया राति मे चलैत ट्रेन मे कोनो सीन क्रिएट करय सँ बढ़ियाँ अछि जे सब हिसाब भोरे सुति केँ लेल जाए.
फेर कखनो मोन मे होइत छलन्हि जे राधिका केँ लऽग मे जाकेँ कहैथ, "अहाँ हमरा बुरबक बुझैत छी?, बहुत दुनियाँ हमहुँ देखने छी, अहाँ हमरा सँ नुका केँ वरुण’क लेल अलग सँ खाना बना के आनने छी, कोरा मे सुता के हुनका खुआ रहल छिअन्हि तकर मतलब हमरा नहि बुझल अछि?".



 फूलकुमारि-९९८६०६३७९८ (कहानी) 
आई एहि बात’क तेसर दिन छल. तीन दिन सँ क्रमशः ओएह आदमी’क फोन. दिन’क एगारह बजे’क टाइम जहिना मालती’क बाबूजी आफिस जाइथ ओएह अनाम आदमी’क फोन’क घँटी फेर सँ बजि गेल. फोन’क दोसर दिस सँ फेर सँ ओएह प्रश्न पुछल आ मालती’क ओएह जवाब छलन्हि... रोन्ग नम्बर. फोन करय वाला अजीब प्रकृति’क छल. तीनो दिन फोन पर पुछलक जे रामबाबू हैँ क्या? मालती’क जवाब, रोन्ग नम्बर सुनि के फोन पर बाजे वाला व्यक्ति जवाब दैथि, "आई एम वेरी सोरी, सोरी अगैन". मालती केँ तीनो दिन मे सँ एको दिन ई नहि बुझि मे एलन्हि जे ओ व्यक्ति चाहैत की छल? एक्के नम्बर पर तीन दिन फोन केलक. ओना तऽ शहर मे कतेको लुच्चा लफँगा रहैत छैक. मुदा ओहि आदमी केँ हठाते लुच्चा-लफँगा सेहो नहि कहल जा सकैत छल. ओहि आदमी’क बात सँस्कारित लागैत छल. बहुते अदब सँ कहैत छल "आई एम रीयली सौरी?"

ओना तऽ आई-काल्हि किनको समय नहि रहैत छैक, ओहु मे हमरा, साफ्टवेयर कम्पनी मे काज करबाक कारणे समय’क बहुत आभव रहैत अछि. अपन रचना केर सम्पादन के समय नहिँ भेटैत अछि. एखन स्काटलैन्ड’क एडिनबर्ग शहर आयल छी. पर्याप्त समय अछि अगिला ५ दिन तक. एहि मे बहुत काज निपटा देब. फेर सँ बँगलोर पहुँचला’क बाद नहि जानि समय नहि भेटय तऽ? कतेक रास बात मे प्रकाशित रचना यदि अपने लोकनि केँ नीक लागल तऽ टिप्पणी द्वारा सूचित करी, एहि सँ लेखक’क उत्साहवर्धन होयत.

बात आएल गेल खतम भऽ गेल. मुदा एक महीना बाद फेर सँ ओहि आदमी’क फोन आयल ठीक एगारह बजे. मालती जखन फोन पर हेलो’क आवाज सुनलथीन्ह ते एके बेर मे चिन्ह गेलीह. मुँह सँ निकलय वाला छलन्हि "रोन्ग नम्बर". मुदा दोसर दिस सँ शुद्ध मधुबनी वाला मैथिली मे आवाज आयल, "एहि बेर कोनो कोनो रोन्ग नम्बर नहि अछि. एहि बेर हम केवल एहि लेल फोन केलहुँ जे एक महीना पहिने हमर होस्टल के धोबी कपड़ा लऽ के बहुत दिन सँ गायब भऽ गेल छल. ओ अपन पड़ोसी के नम्बर देने छल हमरा लोकनि केँ, मुदा हम ओहि नम्बर केँ नोट करबा मे गलती कऽ देने छलहुँ. धोबी के पड़ोसी के नम्बर’क बदला मे अहाँक नम्बर लिखि नेने छलहुँ. तेँ धोबी के बदला मे अहाँ के नम्बर लागि जाइत छल. आई धोबी हमरा लोकनिक हास्टल आयल छल आ सबटा कपड़ा वापस कऽ देने अछि. वास्तव मे धोबी बीमार पड़ल छल आ हमरा लोकनि केँ कपड़ा नहि दऽ रहल छल. सोचलहुँ आई अहाँ के सच सच बता दी. नहि जानि हमरा बारे मे अहाँ की सोचैत होयब."

फोन पर एके सँग एतेक सफाई सुनबाक बाद मालती के भेलन्हि जे फोन पर बात करय वाला यूवक सँस्कारित छलैथ. ओ पुछि देल्थिन्ह, अहाँ कोन होस्टल’क बात कऽ रहल छी, मतलब कोन हास्टल सँ फोन कऽ रहल छी?

उम्हर सँ जवाब आयल, "जी हम सी.एम. साईन्स कालेज’क होस्टल सँ बात कऽ रहल छी"
नहि जानि किएक मालती केँ भेलन्हि जे किछु आओर बात करक चाही. ओ पुछल्थिन्ह, "अहाँ ओतय पढैत छी की?"

"जी, पढबो करैत छी आ नहियोँ पढैत छी, मतलब ई की हमर फीजिक्स आनर्स के अन्तिम वर्ष’क पढाई खतम भऽ गेल अछि परीक्षो भऽ गेल अछि. आब प्रैक्टिकल’क परीक्षा के बाट ताकि रहल छी. अहाँ के एक महीना पहिने जे फोन केने छलहुँ तखन हमर थ्योरी पेपर चलैत छल" मालती केँ उम्हर सँ विस्तृत वर्णन भेटलन्हि.

मालती कहय लागल्थिन्ह, "हमहुँ इकोनोमिक्स आनर्स के परीक्षा देलहुँ. हमहुँ रिजल्ट’क बाट ताकि रहल छी"

फोन’क दोसर दिस सँ बात करय वाला यूवक चुप छलाह. मालती पुछल्थिन्ह, "एकर बाद की करक विचार अछि?"

"सीधे सीधे नौकरी, हम एहीठाम एहि हास्टल मे रहि आगू एक साल तैयारी करब" यूवक’क जवाब छलन्हि.

यूवकक जवाब ते भेटि गेल छलन्हि. मुदा मालती इकोनोमिक्स आनर्स के बाद की करतीह से हुनका बुझल नहि छलन्हि. करबा’क बहुत किछु मोन करैत छलन्हि. मुदा समाजिक आ पारिवारिक स्थिति एहेन छलन्हि जाहि हुनका केवल बाट ताकनाई छलन्हि जे कहिया हुनकर बाबूजी कोनो योग्य लड़का केँ ताकि केँ आनितथि आ विवाह’क बाद घर गृहस्थी’क मे अपना आप केँ समर्पित कऽ देतैथि. स्त्री भेला’क बाद बहुत बेसी करबा’क हिम्मत सब लोकनि मे नहि होइत छैक. आ मालती एहने लोक’क श्रेणी मे आबैत छल्थीन्ह. हुनकर अन्दर मे भावना उमड़ैत छलन्हि जे ओहो ओहि यूवक के कहतथि जे ओहो नौकरी’क तैयारी कऽ रहल छथि. मुदा पारिवारिक स्थिति’क अनुसार हुनका केवल बाट ताकनाई छलन्हि जे हुनकर बाबूजी कहिया कोनो योग्य वर ताकि के आनताह.

नाहि जानि किएक यूवक सँ फोन पर बात कऽ हुनका मोन मे शाँति आ अशाँति’क दुनू’क भाव उत्पन्न भेलन्हि. अशाँति एहि लऽ केँ जे ओ अपन कैरियर केँ आगू नहि बढा सकैत छलथीन्ह, आ शाँति एहि लऽ के जे ओ यूवक सँ बात करबा मे हुनका बहुत नीक लागललन्हि. मोन मे भलन्हि जे कहि दैथि जे फेर सँ फोन करब. मुदा पारिवारिक आ समाजिक स्थिति फेर सँ हुनकर आगू मे ठाढ़ छलन्हि. फोन काटय सँ पहिने एके टा शब्द मूँह सँ निकललन्हि, "बाय! टेक केयर". दुनू गोटे लगभग एक घँटा बात केने होयत मुदा नहिँ तऽ ओ अनाम यूवके आ नहि मालतीये के हिम्मत भेल जे एक दोसरक नाम पूछी.

समाय बीतल मुदान नहि जानि किएक मालती केँ एहि अन्जान यूवक सँ फेर सँ बात करबाक मोन करैत छलन्हि. प्रत्येक दिन एगारह बजे ओ ड्राइँग रूम मे फोन’क आस पास भटकैथि. फोन’क बाट ताकैत ताकैत. मुदा फोन नहि आयलन्हि. ओकर एक महीना बाद फेर सँ एक दिन ठीक एगारह बजे फोनक घँटी बाजल. मालती’क अपेक्षा आई फेर पूर्ती भेल. फोन फेर ओएह अनाम यूवक’क छल. हेलो कहबाक औपचारिकता’क बाद यूवक कहल्थिन्ह, "आई नहि जानि किएक अहाँ सँ बात करबाक मोन भेल. तेँ फोन कयलहुँ. कहीँ अहाँ खराप तऽ नहि मानि रहल छी. की हम अहाँ सँ बात कऽ सकैत छी?"

"जी, हमरा बुझने अहाँ सभ्य आ सँस्कारित छी, बात करबा मे कोनो हर्ज नहि, बल्कि हमरो अहाँ सँ बात करबा मे नीक लागैत अछि?" मालती हुनका जवाब मे कहल्थिन्ह.

"नहिँ किछु तऽ दोस्ते बुझि लिअ", यूवक’क प्रत्यूत्तर छलन्हि.

ओहि दिन ओ दुनू लोकनि कम सँ कम डेढ़ घँटा बात केने होयत. बात जेना सठबाक नामे ने लिअ. गाम घर’क गप्प, राजनीति’क गप्प, पढ़ाई-लिखाई आ कैरियर’क गप्प आ नहि जानि कतेक गप्प. जतेक गप्प करैथि ओतेक आओर फुरन्हि. एत्तेक देर गप्प कयलथि दुनू आदमी मुदा एक दोसर’क नाम पुछि नहि सकलथिन्ह.

फेर सँ अगिला दिन यूवक’क फोन आयल. ओएह एगारह बजे. एहि बेर ओ पुछल्थिन्ह, "जी अहाँ सँ हम एत्तेक गप्प कयलहुँ मुदा अहाँक नाम नहि पुछि सकलहुँ. ओना मालती से हुनका सँ इएह प्रश्न करय चाहैत छलीह. मुदा ओएह समाजिक बँदिश आ पारिवारिक मान्यता’क आगू ओ अपन भावना के नुका लैत छलीह. मुदा प्रश्न एखन ओहि अनाम यूवक दिश सँ भेल छल तेँ मालती केँ किछु नहि किछु उत्तर देबाक छलन्हि. सही उत्तर ओ दऽ नहि सकैत छलीह. मोन मे छलन्हि हो न हो किनको बुझि मे आबि जाए जे मालती एक अनजान यूवक सँ प्रत्येक दिन बात करैत छथि. भऽ सकैत छलन्हि जे ओकर बाद हिनका उपर मे लोक शक करन्हि. ओना मालती’क मोन मे कोनो आओर बात नहि, केवल ओहि अनजान यूवक सँ बात करबा मे नीक लागैत छलन्हि, मुदा एहि बात केँ किओ बतँगर नहि बना दिअ ताहि लेल ओ कोनो रिस्क नहि लेबय चाहैत छलीह. एकरे कहल जाइत छैक समाजिक बँदिश आ परिवारिक मान्यता. सब किछु सोचल विचारल पहिने सँ छलन्हि. एहि प्रत्येक बात’क विश्लेषण ओ पहिने सँ कय नेने छलीह तेँ कहलथिन्ह, " से हमर नाम बुझि के अहाँ की करब?, की बिना नाम बुझने अपना लोकनि एक दोसर के दोस्त नहि बनि सकैत छी?"

"हँ सत्ते से नाम बुझि के हम की करब, मुदा जँ अहाँ हमरा फोन पर गप्प करबाक अनुमति दऽ देलहुँ ते हम किछु नाम सँ अहाँ के बजायब कि नहि?" यूवक’क प्रश्न छलन्हि.

ताहि लेल किछु नाम दऽ दिअ, जेना हम अहाँ केर नाम दऽ दैत छी, अनाम जी, आई सँ हम अहाँ के अनाम जी कहि केँ बजायब, कहु मँजूर अछि की नहि?" मालती’क जवाब छलन्हि

"जी अहाँक देल नाम हमरा बिल्कूल मँजूर अछि, आ यदि अहाँ अपन नाम नहि बतेलहुँ ते हम अहाँ’क नाम राखि दैत छी, फुलकुमारी, " यूवकक प्रतिक्रिया एहि तरह सँ निकलल

ओ अपन बात आगू कहैत बजलाह, "ओएह फूलकुमारी, दूसरा क्लास’क किताब फुलकुमारी, जिनका हँसला सँ फूल खिल जाएत छलन्हि आ जकरा उदास भेला पर सब किओ उदास भऽ जाइत छल, आदमी कोन, फूल पत्ती, जानवर सब किओ"

यूवक गम्भीर छलाह, "पुछलथिन्ह, की कहु हमर देल गेल नाम फुलकुमारी नीक लागल की नहि?"

मालती एहि बेर खिलखिला के हँसि देलथिन्ह, कहलथिन्ह, "बेस अहाँ’क देल गेल नाम हमरा नीक लागल, मुदा हम एकटा तुच्छ प्राणी, हमरा हम ओहि फुलकुमारी जेकाँ नहि छी, हमरा ते बुझलो नहि अछि जे हमर हँसला सँ कि हमरा उदास भेला सँ किनको उपर मे प्रभाव पड़ैत छन्हि की नहि?"

यूवक’क उत्तर छलन्हि, "हमहुँ नहि कहि सकैत छी जे बाँकी लोकनि के की होएतन्हि अहाँक हँसला सँ, मुदा यदि अहाँ हँसब तऽ हमरा बहुत नीक लागत"

बिल्कूल गुणा-भाग काएल जवाब. मालती के भेलन्हि ई यूवक केवल बजबेटा मे चतूर नहि छथि बल्कि हुनकर बुद्धि से कुशग्र छन्हि. ओ अपन सीमा के बहुत बढ़ियाँ सँ जानैत छथि. कतेक बजबाक चाही. मुदा हुनका भीतर सँ मोन छलन्हि जे यदि यूवक अपन सीमा सँ कनिएँ बाहर आबि जेताह ते हुनका नीके लागतन्हि. समय बीतल जा रहल छल. यूवक समय समय पर कोनो ने कोनो बहाने मालती के फोन करैथि आ मालती के सेहो नीक लागन्हि.

बहुत दिन’क बाद मालती केँ एक बेर अनामजी’क फोन से आयल. कहय लागलैथि जे ओ आब होस्टल छोड़ि केँ जा रहल छथि. हुनका दिल्ली मे कोनो सरकारी नौकरी लागि गेल छन्हि. जाइत जाइत ओ यूवक मालती केँ अपन अफिस के टेलीफोन नम्बर दऽ देल्थिन्ह.

नहि जानि किएक ओहि दिन मालती केँ बहुत दू:ख भेलन्हि. मुदा कोनो अपायो नहि छल इएह सोचि के ओ अपन ध्यान दोसर दिस देबय लागलीह. समय प्रत्येक घाव’क मरहम होइत छैक. ई स्टेटमेन्ट देबा मे दुनियाँ’क प्रत्येक आदमी अपना आप केँ आन्स्टीन सँ कम नहि बुझैत छथि. बल्कि ई कहु जे यदि कोनो जन साधरण आइन्स्टीन’क सिद्धान्त पर अपन समीक्षा लिखबाक प्रयास करताह तऽ सभ’क समीक्षा’क एक्के परिणाम होयत. जे आन्स्टीन समय’क सापेक्षता के बुझबा मे समयक औषधि गुण केँ बिसरि गेलाह. समय मालती केँ औषधि प्रदान केलक आ मालती फेर सँ अपन दैनिक चर्या मे लागि गेलीह.

किछु आओर समय बीतल. आ मालती’क बाबूजी मालती’क लेल एकटा योग्य वर ताकि आनलाह. वर सरकारी नौकरी करय वाला आ दिल्ली मे स्थापित छला.
मालती’क तेसर जिन्दगी शुरु भऽ गेल छल. हुनकर पतिदेव एकटा मेधावी आ महत्वाकाँक्षी व्यक्ति छलाह. प्रत्येक शनि रवि केँ दिल्ली’क कोनो ने कोनो ऐतिहासिक जगह पर घुमए लऽ जाइत छलन्हि. आ दू-तीन महीना पर छुट्टी लऽ केँ कोनो ने कोनो रमनीय स्थान पर घुमबाक लेल. नैनिताल, मसूरी आ शिमला भ्रमण ओ कएक बेर कऽ चुकल छलीह. गृहस्थ आश्रम मे प्रवेश केलाक किछ दिन तक हुनकर बहुत सुखमय छल.

समय फेर सँ करट बदललक आ मालती केँ मातृत्व सुख भेटलन्हि. मातृत्व सुख पहिने नीक लागलन्हि. पतिदेव से मदद मे हाजिर रहैत छलन्हि, मुदा कालक्रम मे पति’क महात्वाकाँक्षा मदद मे कम करैत गेलन्हि. बाद मे घर गृहस्थी आ बाल बच्चा के सम्हारबा मे मदद’क नाम पर किछु नहिँ भेटन्हि. अपितु आफिस सँ घर एला पर एक सौ तरहक डीमन्ड. मालती’क पूरा समय खाना बनेबा मे, बच्चा सभ के स्कूल आ ओकर बार हुनका लोकनि केँ होम-वर्क करेबा मे बीति जाइत छलन्हि. एको क्षण’क फूर्सत नहि. गृहस्थ जीवन कठिन होइत छैक, मुदा एत्तेक कठिन से नहि बुझल छलन्हि. एकटा सवाल हरदम मोन मे उठैत छलन्हि जे गृहस्थ जीवन केवल गृहणी’क लेल किएक कठिन होइत छैक.

दिन भरि घर मे उलझल रहला’क बाद साँझ मे हुनका अपन पतिक मुँह सँ दू टा मधूर वचन सुनबाक पूर्ण अधिकार छलन्हि. ई एहेन अधिकार छल जे हुनका पति के अपने आप बुझना चाही. मुदा साँझ के हुनकर पति’क एला’क बाद किछु ने किछु झँझट भऽ जान्हि जाहि सँ हुनकर जीवन नरक समान लागय लागन्हि. हुनकर पति ते तखन हद कऽ देथिन्ह जखन ओ हिनका उपर मे आरोप लगाबैत छलन्थिन्ह जे अहाँ दिन भरि बैसि के बीतबैत छी आ हम खैटि के पैसा कमाबैत छी. हिनका लऽग मे कोनो तर्क नहि छलन्हि जाहि सँ ई साबित कऽ सकैत छलीह जे ओ घर मे रहि केँ हुनका आफिस सँ बेसी काज करैत छलीह.

समय बीतला पर स्थिति आओर खराप भऽ गेल छल. मालती’क प्रकृति जे हँसय खेलय वाला रहन्हि ओ आब चिड़-चिड़ापन जेकाँ भऽ गेल छल. हरदम मालती केँ होइत छलन्हि जे एहि सब बातक लेल जिम्मेदार सिर्फ हुनकर पति छथि. ओ अपन पति सँ नहुँए नहुँए बात-चीत कम करैत जाइत छलीह. हुनका कोनो दोसर उपायो नहि छलन्हि. हुनकर अपन पतिक सँग वाला सम्बन्ध केवल नामे टा’क लेल रहि गेल छलन्हि. आ ओहु मे दिल्ली मालती’क लेल अन्जान जगह छलन्हि. घर’क काज करबाक बाद मे किओ एहेन लोक नहि छलन्हि जिनका सँ नीक-बेजाय बात कऽ सकैत छलीह.

हतोत्साहित भेल मालती केँ जीवन सँ केवल निराशा हाथ लागल छल. उद्वेलित मोन केँ शाँत करबाक कोनो ने कोनो उपाय ताकैत रहैत छलीह मुदा भेटलन्हि नहि. अचानक एक दिन हुनका विवाह सँ पूर्व टेलीफोन पर बात करय वाला यूवक के याद आबय लागलन्हि. मोन मे अपन घरवाला आ ओहि यूवक मे तुलना शुरु करैत छलीह ते होइत छलन्हि कतय एक आदमी सँ बात करला सँ एत्तेक मोन’क शाँति आ कतय इम्हर दोसर आदमी जिनका लग बात करबाक टाइम नहि छलन्हि, आ यदि कहियो सँयोगवश बात यदि भऽ जान्हि ते बिल्कूल रोड़ा जेकाँ. एक आदमी जे एत्तेक अदब सँ बात करैत छल आ दोसर अछि जिनका बात करबाक कोनो तमीजे नहि रहन्हि. एक आदमी जे हिनका हँसबा’क लेल प्रेरित करैत छलन्हि आ दोसर आदमी जिनका मालती’क हँसी नामन्जूर छलन्हि. एक आदमी से मिश्री सन गप्प करैत छलाह आ दोसर आदमी जिनका फुसफुसाहट मे सेहो काँट गड़ल रहैत छलैक. एक मधु दोसर बिढ़नी, एक रसगुल्ला दोसर मड़ुआक रोटी, एक कोजागरा’क इजोरिया राति दोसर ज्येष्ठ-अषाढ़क रौद. मोन मे होइत छलन्हि जे कतहुँ भागि जैथि, मुदा दुनू-टा धिया पूता के सोन सन मुँह देखि किछु उपाय नहि सुझि रहल छलन्हि.

समय बीतल आ मालती’क ध्यान ओ अनाम यूवक दिस रहय लागलन्हि. तबय धरि मे एक दिन मोन पड़लन्हि जे ओ यूवक जाइत जाइत अपन आफिस के फोन नम्बर देने गेल छलाह. मोन मे होइत छलन्हि जे एतेक दिन बात फोन नम्बर जरूर बदलि गेल होयत. फेर सोचलथि जे एक बेर कम सँ कम कोशिश करबाक चाही. कोशिश करबा मे कोनो हर्ज नहि. कम सँ कम महीना मे एक दिन बात भऽ जायत ते कतेक दिन’क सुख भेटत.



 छुतहरबा (एक कहानी) .....पद्मनाभ मिश्र 
छिटही नामक एकटा पैघ गाम. गाम मे बहुत-बहुत पढ़ल लिखल लोक. पाँच टा आइ.ए.एस, सात टा इन्जीनियर आ दर्जनो सरकरी नौकरी करए वाला लोक. मुदा एत्तेक एत्तेक बड़का हाकिम लोक सब रहितहुँ भादव महीना मे बाढ़ि केँ रोकए वाला केओ नहिँ. आ बाढ़ि एहेन जे नुकसान केवल गरीबे लोक टा केँ करैत. गाम धनिक-हाकिम लोकनि ते गामे मे दू मँजिला मकान बनौने छलैथि मुदा गरीब’क सुने वाला केओ नहि. प्रत्येक साल बाढ़ि आबए आ गरीब लोकनिक फुसि’क घर केँ उजारि के चलि जाए. फेर सरकार’क दिस सँ पाँच सय टाका भेटए. ओहो पाँच सय टाका केवल कागजे पर. गामक मुखिया पचास टाका सरपँच तीस टाका असूलैत रहैथि. पिछला साल सँ मुखिया’क बेटा ओहि मे सँ पचीस टाका माँगनाई शुरु कऽ देने छल. गाम’क लोक केँ धमकी देने छल जे पचीस टाका नहि देला पर बी.डी.ओ साहेब केँ कहि मुआबजा रोकबा दैत. बचि खुचि के चारि सय टाका सभ’क हाथ मे आबए.

दुनियाँ सबसँ पैघ अभिशाप गरीबी होइत छैक आ एकर सबसँ पैघ उदाहरण नौगछिया वाली छलीह. भगवानो केवल धनिके लोकऽक सँग दैत छथि. खासतौर पर विपत्ति मे तऽ जुनि पुछू. सात साल पहिने नौगछिया वाली’क विवाह धनेसर’क सँग भेल छल. विवाह’क समय मे तीन बीघा खेत छलन्हि. पुरे दिन समाँग तोड़लाक बाद साल भर’क खर्चा निकलि जाइत छलन्हि. मुदा पिछला किछु साल सँ तऽ बाढ़ि एहेन तबाही मचौने छल जे नहि पुछु. दू बीघा खेत मे बालु भरि देने छल. पिछला तीन साल सँ कोनो खेती नहि भेल छल ओहि खेत मे. एक बीघा मे खर्चा की चलत कर्जा तऽर मे धनेसर दबल छलाह.

बात एतबी रहितेक तऽ कोनो बात नहि. दू साल पहिलुका बाढ़ि मे जे नौगछिया वाली आ धनेसर सँग भेल एहेन अन्याय भगवान किनको सँग नहि करथु. दू दू टा बेटा छलन्हि. एकटा तीन साल’क आ दोसर एक साल’क. बाढ़ि’क बाद मे पूरे गाम मे हैजा पसरल छल. ओहि हैजा मे गाम’क लगभग एक दर्जन लोक एहि दुनियाँ सँ चलि गेल. बाँकी लोकनि ते बूढ़ छलैथि मुदा धनेसर’क दुनू बेटा एखन दुनियाँ’क कोनो मतलबे नहि बुझि पेलक कि भगवान ओहि दुनू टा के एक्के दिन उठा केँ लऽ गेलाह.

प्रसव पीड़ा पूत्र’क वियोग सँ कमजोर पड़ैत छैक. धनेसर दुनू प्राणी इएह कहैत छलाह जँ भगवान केँ हमरा पूत्रहीन करबाक छलन्हि ते जन्मे किएक देल्थिन्ह. बाँझ रहला पर पुत्र वियोग नहि होइत छैक. अखबार मे, रेडियो मे आ टेलिविजन मे अनेक नेता अपन अपन पक्ष दैत छलथिन्ह. किओ भारत सरकार केँ ते किओ स्थानीय प्रशासन केँ जिम्मेदार ठहराबैत छलैथि. मुदा धनेसर आ नौगछिया वाली लेल असली जिम्मेदार ते केवल भगवाने छलाह. हुनका कखनो ई मोन नहि होइत छलन्हि जे यदि सरकार बाढ़ि रोकबाक भरिसक प्रयाक केने रहितैक तऽ हुनका आई ई दिन नहि देखऽ पड़ितन्हि. हुनका लेल तऽ बाढ़ि एक विभीषिका थीक जकरा उपर मे पूर्ण कन्ट्रोल केवल भगवाने टा के छन्हि. कतेक नेता एहि गाम’क दौरा केने होयत मुदा एहि दुनू प्राणी लेल ओकर कोनो मतलब नहि छलन्हि.

समय प्रत्येक घाव’क मलहम होइत छैक. से धनेसर दुनू प्राणी पर सेहो लागू भेल. धीरी धीरे पुत्र वियोग सँ छुट्टी भेटलन्हि. अपन दिनचर्या मे लागि गेलाह. फेर ओएह खेत ओएह कोदारि ओएह बरद ओएह गाछी ओएह जलखई. जतेक समय बीतय दुनू प्राणी अपन सामान्य रुप मे नहुएँ नहुँह आबए लागलैथि. भगवानो बाट ताकैत छलथिन्ह. दु:खऽक समय मे कोनो सहायता नहि देल्थिन्ह. भगवान शायद इएह नियम बनौने छथि. दुःखऽक समय मे यदि खुशखबरी दऽ देथिन्ह तऽ दुऽख’क मोल कम भऽ जेतैक.

सामन्य भेला पर नौगछिया वाली फेर सँ गर्भवती भेलीह. धनेसर आ नौगछिया वाली फेर सँ एक हजार सपना देखऽ लागल्थिन्ह. मुदा हुनकर सपना मे एहि बेर एकटा खोट छल. मोन शँकित छलन्हि. एक एक डेग फुकि फुकि के आगू बढ़बैत छलैथि. समय बीतल आ दुनू प्राणी केँ फेर सँ पुत्र रत्न’क प्राप्ति भेलन्हि. मानू खुशी’क फेर सँ कोनो ठिकाना नहि.

मुदा पूत्र रत्न’क प्राप्ति बादे सगा सम्बन्धी अलग अलग तरह’क सलाह देबऽ लागलन्हि. किओ कहन्हि जे पिछला बेर कँजूसी के कारण शीतला मैया केँ कुमारि नहि खुऔला’क कारणे दुनू बच्चा’क नुकसान भऽ गेलन्हि. ते किओ कहन्हि जे भगवान’क पूजा सही समय पर नहि केलथिन्ह. जतेक तरह’क मुँह ओतेक तरहक सलाह. शायद गरीब लोकनि के हैजा कोनो बीमारीए नहि बुझा पड़ैत छलन्हि. असल मे प्रत्येक आदमी’क सोच अपन सीमा मे रहैत छैक. बाढि’क बाद’क हैजा के उपर मे केवल धनिक आ हाकिम लोकनिक कन्ट्रोल रहैत छैक. गरीबऽक लेल ओ सीमा सँ बाहर’क वस्तु छल. तेँ बाढ़ि सँ पसरल हैजा केँ किओ दोष नहि दैत छल्थिन्ह. जकर किओ नहि ओकर भगवाने टा होइत छैक. गरीब’क लेल तेँ भगवाने सब किछु. पुत्र रत्न भेटलन्हि तऽ भगवान’क कृपा सँ. पुत्र छीनि लेल्कन्हि ते भगवाने के प्रकोप सँ. किओ कहन्हि जे डाइन’क आँखि लागि गेलन्हि ते किओ कहन्हि जे भूत प्रेत’क असर थीक.

मुदा एहि बेर धनेसर दुनू प्राणी कोनो तरहक रिस्क नहि लेबऽ चाहैत छलाह. तेँ जतेक तरह’क सलाह भेटन्हि ओतेक तरह’क प्रयास करैथि. बच्चा सेहो दिन दुना आ राति चौगूना बढए लागलन्हि. एतेक कम उमर मे एत्तेक सुन्दर सुन्दर केश, बहुत चाकर माथ, सुग्गा सनक ठोर, ठाढ़ नाक, सब किओ कहन्हि जे पूर्व जन्म मे ई बच्चा कोनो राजकुमार छलाह. बच्चा’क प्रत्येक प्रशँशा पर नौगछिया वाली दुनू प्राणी आशँकित भऽ जैथि. मुदा नौगछिया वाली केँ सेहो होइत छलन्हि जे ई बच्चा कोनो राजकुमार सँ कम नहि. बेसी प्रशँसा केला पर धनेसर हुनका डाँटि दैथि जे सबसँ पहिने बच्चा पर अपन माए के आँखि लागैत छैक. नौगछिया वाली सेहो आशँका मे अपना आप केँ कन्ट्रोल कऽ लैथि.

पाँचे महीना मे ई बच्चा गुड़कि गुड़कि चलए लागल. बच्चा जतेक नम्हर होमय ओतेक सुन्दर भेल जाए. पाँचे महीना मे बच्चा बाजबाक हर सम्भव प्रयास करए लागल. बचपन मे ओकर गतिविधि देखि लागैत छल जे आगु चलि के ओ बहुत मेधावी होयत. लोक ओहि बच्चा’क जतेक प्रशँशा करय नौगछिया वाली ओतेक प्रफुल्लित भऽ जाथि. बात एतबे नहि, हुनका मोन तरह तरह के सपना अँकुरित होमय लागए. नौगछिया वाली कखनो सपना देखैथि जे हुनकर बौआ पैघ भऽ डाक्टर इन्जीनियर वकील, जज, कमीशनर एक सँग सब पदवी धारण केने छथि. बच्चा केँ देखि केँ मोन होइत छलन्हि जे एकर मुँहे बता रहल अछि जे ई कोनो पैघ हाकिम होयत. ओना ते प्रत्येक बच्चा अपन माएक लेल पैघ सँ पैघ हाकिम होइत अछि, प्रत्येक माए-बाप अपन बेटा केँ डाक्टर इन्जीनियर बनबे चाहैत छथि, मुदा गाम’क प्रत्येक लोकनि इएह कहन्हि जे ई बच्चा देखबा मे अदभूत अछि आ एकर गतिविधि एकर मेधा केँ देखाबैत अछि. धनेसर आ नौगछिया वाली लगभग आब बिसरि गेल छलथि जे किछु समय पहिने हुनका पूत्र हानि भेल छलन्हि. ओहो एक नहि दू-दू टा एक्के सँगे. मानव जाति’क इएह विशेषता. एक दू:ख केँ दोसर सूख खतम कऽ दैत छैक. आ जिन्दगी चलैत रहैत छैक.

धनेसर प्रतिपल आशँकित छलाह. मुदा कोनो तरहक विपरीत परिस्थिति सँ लड़बाक लेल पूर्ण तैयार. समय बीतय लागल आ बच्चा नम्हर होमय लागल. धनेसर’क घर मे छओ महीना पूरला पर बच्चा’क नामकरण सँसकार होइत छल. एहि बात’क चर्चा धनेसर बहुत गोटा लग केने छल. ओहि मे किछु लोकनि हुनका सलाह देलकन्हि जे पिछला बेर बच्चा’क नामकरण सँस्कार मे कोनो विधि विधान नहि कायल गेल ताहि लेल भगवती नाराज भऽ गेलीह आ दू-दू टा बच्चा’क नुकसान भऽ गेलन्हि. एहि बेर धनेसर दुनू प्राणी केँ पूरे विध विधान सँ नामकरण सँस्कार करबाक चाही. पुरोहित केँ बजाए पहिने सत्यनारायाण भगवानक पूजा आ ओकर बात अगिला दिन धूम-धाम सँ नामकरण सँस्कार आ साँझ के भोज.

धनेसर ककरो नाराज करय नहि चाहैत छलाह. सब लोकनिक बात मानि गेलाह. मोन भेलन्हि जे जखन एतेक खर्चा हेबे करत ते बड़की मौसी केँ बजा ली. बेचारी बुढ़ भऽ गेलीह अछि. बुढ़’क आशीर्वाद लेबाक चाही. नहि जानि कोन तरह’क आशीर्वाद ककरा कोन तरह सँ लागि जायत आ कोन काल केँ हरि लेत. ई प्रस्ताव अपन पत्नी नौगछिया वाली लग राखल गेल. नौगछिया वाली से एहि प्रस्ताव केँ सहर्ष स्वीकार कऽ लेलीह.

उम्हर टोल’क एक आदमी के भेजल गेल जे धनेसर’क मौसी केँ आनल जाए. इम्हर गाम मे धनेसर तन-मन-धन सँ लागि गेल जे नामकरण सँस्कार बढ़ियाँ सँ होयबाक चाही. मुदा टोल’क लोक पुछलकन्हि जे भोज भात ते हेबे करत मुदा एखन धरि बच्चा’क की नाम राखल जायत से सोचने छी की नहि? धनेसर एखन धरि कोनो नाम नहि सोचने छलाह. मोन मे एक हजार नाम आबैत छलन्हि मुदा असल नाम की होमय से एखन धरि तय नहि केने छलथि. टोल’क दोसर लोक जखन टोकलकन्हि ते मोन पड़लन्हि जे नौगछिया वाली केँ पुछि नाम पहिने सँ तय कऽ ली. अपन पुरोहित सँ पुछलथिन्ह, जवाब भेटलन्हि जे नाम जे राखू मूदा ओ नाम नामकरण सँस्कार भेला’क बादे सँ कहल जेतैक. पत्नी सँ जँ पुछल्थिन्ह ते पत्नी से एक दर्जन नाम गिना देलकन्हि. मुदा आई दुनू प्राणी एक नाम पर सहमति दऽ देलखिन्ह जे बच्चा’क नाम प्रदीप-चन्द्र होएबाक चाही. प्रदीप चन्द्र तऽ धनेसर केँ से बढ़ियाँ लागलैन्ह मुदा बुझि नहि सकलाह जे एतेक सुन्दर नाम हुनका फुड़लन्हि. नौगछिया वाली कहलकन्हि जे एकर अर्थ होइत छैक चन्द्रमा सनक एहेन दीप जे सँसार मे रौशनी पसारि दैथि. नौगछिया वाली लग एतेक दिमाग नहि छलन्हि कि एतेक सुन्दर नाम ओ अपना सँ राखि सकैत छलीह. ओ त गाम’क स्कूल’क मास्टर साहेब छलन्हि जे ई नामो फुरा देलकन्हि आ ओकर मतलब से बता देलकन्हि.

कोनो बच्चा’क नाम रखबा मे माँ-बाप अपन पूरा ऊर्जा लगा दैत छथि. बच्चा’क नाम केवल नामे टा नहि ओ बहुत किछु होइत छैक. नाम रखबा मे पारिवारिक सँस्कार, माता-पिता’क मेधा, आ माता पिता’क दूरदर्शिता सब किछु निहित रहैत छैक. तेँ, साबिक मे बहुत लोकनि अपन बच्चा’क नाम दरोगा, ओकील, मुख्तार केवल एहि लेल राखैत छलैथि किएक ते हुनकर सपना छलन्हि ओकील मुख्तार बनबाक आ ओ अपन जीवन मे ई सब किछु नहि बनि सकलैथि. आब अपन बच्चा’क नाम राखि अपन अपूर्ण इच्छा के पूर्ण कऽ लैत छथि. सचमुच बच्चा’क नाम केवल नामे टा नहि माए बाप’क अपूर्ण इच्छा केँ द्योतक होइत छैक. प्रदीप- चन्द्र धनेसर आ नौगछिया वाली’क एहेन बेटा जे चन्द्रमा जेकाँ मेघ एतेक ऊँच उठि पूरे दुनियाँ मे रौशान करत.

लिअ आब नामकरण सँस्कार’क दिन से लऽग आबि गेल. काल्हि नामकरण होयत. दोसर गाम सँ धनेसर’क मौसी से आब आबि छलथि. टोल’क लोक से बाट ताकि रहल छथि जे काल्हि साँझ के भेज होयत. धनेसर तैयारी मे व्यस्त छलाह. नौगछिया वाली प्रयास करैत छलीह जे बच्चा हरदम हुनकर निगरानी मे रहए. मौसी से चेता देने रहथि जे स्त्रीगण लोकनि सँ बच्चा नुका केँ राखब, नहि जानि ककर नजर केहेन खराप हो. बच्चा केँ ललाट पर आ आँखि मे काजर हरदम लागल हो से मौसी’क विशेष सुझाव.

देखैत देखैत साँझ भऽ गेल. नौगछिया वाली, धनेसर आ हुनकर मौसी खाना खा केँ बौसल छलैथि. मौसी पुछए लागलथिन्ह जे पिछला दुनू बच्चा’क नुकसान कोना भेल छल. धनेसर सब किछु बताबैत छलाह.

ओहि पर मौसी पुछलथिन्ह, “से सब तऽ जे भेल से भगवान’क मर्जी सँ आब ई बौआ’क की नाम राखि रहल छी?”



 पढ़ल लिखल लोक (पद्मनाभ मिश्र) 
पचपन बर्षक श्री रामचन्द्र पाठक बहुत पैघ खानदान सँ छलाह. हुनकर दादाजी दरभँगा महाराज’क व्यक्तिगत सलाहकार छलाह. कहल जाएत छैक जे हुनका बिना पुछने महाराज कोनो काज नहि करैत छलाह. मुदा रामचन्द्र पाठक जी’क बाबूजी ओतेक भाग्यशाली नहि छलाह. सरकार दरभँगा राज्य’क विघटन के बादे हुनका सँ जमीन्दारी छिन लेल्कन्हि. ओ ते पाठक जी के माए छलीह जे अपन गहना जेवर बेचि केँ पाँच बीघा खेत कीनलन्हि.

मुदा से की माएक मरला’क बादे पाँचो बीघा जमीन तीन भाए मे बँटि गेल. हिनका हिस्सा मे आएल डेढ़ बीघा छओ धूर. ओ ते कहु भगवान’क कृपा छलन्हि जे हिनका सरकारी प्राइमरी स्कूल मे नौकरी भेटि गेलन्हि, नहि ते दूँ साँझक अदहन पर आफद भऽ जैतन्हि.

भगवती तीन टा धिया पूता देने छलन्हि दू टा बेटा आ एकटा बेटी. तीनो बहुत होनिहार. मुदा एके टा गलती भऽ गेलन्हि पाठक जी सँ. बेटा’क पढ़ाई लिखाई लेल ते साँझ’क साँझ बिना तरकारी तीमन के खेलाह मुदा बेटी केँ नहि पढेलाह. बेटी जखन पहिल बेर मैट्रिक परीक्षा मे फेल भऽ गेलीह ते दुनू प्राणी इएह निर्णय लेलाह जे बेटी केँ ते दोसर घर जेबाक अछि, आई ने काल्हि हुनका घरे-गृहस्थी सम्हारनाय छन्हि ते आगू पढ़ा के की फायदा.

भगवान हिनकर जिन्दगी केँ फेर सँ बदलि देलकन्हि. दुनू टा बेटा पढ़बा मे बहुत तेज रहन्हि. पहिल बेटा केँ बी.एस.सी. केलाक अगले साल मे इन्कम टैक्स मे नौकरी भेटि गेलन्हि. दोसर बेटा सबसँ छोट छलन्हि आ एखन एम.एस.सी. मे पढ़ैत छलाह. बी.एस.सी. तक हमेशा फस्ट क्लास फस्ट. सब इएह कहन्हि जे एक्के बेर मे ई बी.पी.एस.सी. क्वालिफाई कऽ जेताह. बेटी ते पहिल बेटा सँ छोट छलीह आ दोसर बेटा सँ ज्येष्ठ, मुदा हुनकर विवाह बेटा सँ पहिने कऽ देल्थिन्ह. दिल्ली मे सेन्ट्रल सेक्टेरिएट मे जमाए काज करैत छलाह. अक्सर रामचन्द्र पाठक जी केँ दोसर लोकनि केँ कहैत सुनल गेल छल जे जमाए केँ ते अठारहे हजार टाका मासिक छैक मुदा उपरी आमदनी लगभग ३० हजार’क. बुझू पचास हजार’क पारे.

रामचन्द्र पाठक जी केँ जीवन फेर सँ ओहिना फलैत फूलैत भऽ गेलन्हि. केवल एके टा मलाल रहि गेल छलन्हि जे बेटी केँ नीक सँ नहि पढ़ा सकलाह. तेँ पैघ बेटा शैलेन्द्र’क विवाह करबा सँ पहिने सोचि नेने छलाह जे पुतोहु करब ते पढ़ल लिखल. शैलेन्द्र’क उपनायन ते बच्चे मे भऽ गेल छलन्हि आ विवाहो नौकरी के तुरन्त बादे कऽ देलथिन्ह. पुतोहु एम.काम केने छलथि. पहिने ते सगा-सँबँधी लोक कहने छलन्हि जे पढ़ल लिखल पुतोहु आनब ते अहाँ’क बीमार कनियाँ के सेवा करतीह. मुदा रामचन्द्र जी किनको नहि सुनलन्हि. बेटी केँ नहि पढ़ेबा’क गलती ओ फेर सँ नहि दोहरेबा’क लेल चाहैत छलाह. तेँ शैलेन्द्र सँ कनि बीसे पढ़ल पुतोहु केलन्हि. शैलेन्द्र’क पोस्टिँग पटना मे छलन्हि आ मास मे दू बेर ओ गाम चलिए आबैत छलाह.

छोट बेटा जखन एम.एस.सी के परीक्षा दऽ के एलन्हि ते हुनकर उपनयन करबाक मोन भेलन्हि. नहिँ जानि कहिया ई बी.एस.सी. बास करताह आ बी.पी.एस.सी. मे सेलेक्ट हेताह. फेर हिनकर तुरन्ते विवाह कऽ अपन पितृ धर्म के निभा’ भगवान’क इह-भगत मे लागि जेताह.

उपनयन दिन निश्चित भऽ गेलन्हि आ क्रमशः सब सगा सँबँधी के नोत-हकार गेलन्हि. शैलेन्द्र से एक मास पहिने अपन कनियाँ नेहा केँ गाम पठा देलथिन्ह. बँसकट्टी सँ एक सप्ताह पहिने रामचन्द्र जी’क बेटी शीला से घर चलि एलन्हि. ई पहिल बेर छल जखन विवाह’क बाद कोनो काज त्योहार मे अपन घर आयल छलीह. आ अपन घर मे भौजी के देखि रहल छलीह. जी हँ ओएह भौजी जे अबितहिँ शीला’क जगह लऽ नेने छलीह. ओ ओएह घर मे अपन डेरा जमेने छलीह जाहि मे शीला बचपन सँ विवाह धरि रहल छलीह. चारि कोठली’क मकान मे ओएह रूम जाहि मे ओ कनियाँ पूतरा’क विवाह सँ लऽ अपनो विवाह’क सपना सजेने छलीह. ओ ओएह रुम छल जाहि सँ निकलय वाला कोनो फरमाइस’क अवहेलना नहि होइत छल. ओएह घर जाहि मे रामचन्द्र जी’क सबसँ प्रिय वस्तु छल. आब ओ घर कोनो आन लोक’क भऽ गेल छल. एक दोसर घर सँ आएल कोनो दोसर स्त्री’क भऽ गेल छल. जाहि सँ कोनो फरमाइस नहि निकलए अपितु अपन कर्तव्यपरायणता’क लेल अपन स्त्री जीवन केँ कोनो इस्तेमाल काएल जाए एकर निर्णय लेल जाए. आब ई घर शीला’क भौजी नेहा’क भऽ गेल छल.

नहि जानि किएक, ई बात बुझितहुँ जे विवाह’क बाद लड़की दोसर घर’क भऽ जैत छैक आ हुनकर नैहर आब हुनकर भौजी’क सासूर भेल आ हुनकर बचपन वाला घर आब नेहा’क भेल, शीला केँ ई बात नहि पचैत छल. मोन करैत छलन्हि जे जा केँ भौजी केँ कहि दी जे जाबए धरि हम एतय एहि घर मे रहब हमरा एहि ठाम रहय दिअ. मुदा हिम्मत नहिँ होइत छलन्हि जे ओ बात कहथि.

देखाबैक लेल भौजी सँ बहुत दुलार करैत छलीह. हुनका लग बैसि हुनकर केस बान्हि दैत छलैथि, अपन श्रृँगार’क वस्तु हुनका दैत छलैथि. सँगे-सँग बाजार घुमे जाथि, एके साथ खाना खाथि मुदा मोन मे ई बात हरदम खटकैत छलन्हि जे एक दोसर घर’क एकटा लड़की हमर घर मे हमरे जगह लऽ नेने अछि. हुनकर बुद्धि कहन्हि जे दुनियाँक इएह नियम थीक, विवाह’क बाद घर मे बेटी’क जगह पुतोहू लऽ लैत छैक मुदा हुनकर हृदय कहन्हि जे ई बात बर्दाश्त सँ बाहर. बुद्धि आओर हृदय मे हरदम यूद्ध चलैत रहन्हि. कखनो बुद्धि हावी ते कखनो हृदय हावी. हृदय कुदि कुदु केँ बुद्धि पर प्रहार करय लागलन्हि आ मोन केलकन्हि जे कम सँ कम एक बेर भौजी के कहल जाए जे ई हमर थीक अहाँ दोसर रुम लऽ लिअ.

आई उपनयन मे चारि दिन बचल छल. परसू नेहा’क पति शैलेन्द्र से पटना सँ आबि जेताह. एक बेर शैलेन्द्र आबि गेलाक बाद अपन भैया सँ शीला किछु नहि कहि पेतीह तेँ जल्दी जल्दी रुप चेन्ज कऽ लेबऽ चाहैत छलीह. इएह सब सोचि शीला नेहा’क रुम दिस चलि गेलीह. नेहा अपन रूम मे बैसि अँग्रेजी’क कोनो मोट उपन्यास पढैत छलीह. शीला केबाड़ लग ठाढ़ छलीह मुदा नेहा अपन उपन्यास पढ़बा मे व्यस्त छलीह. हुनकर ध्यान शीला दिस नहि पड़लन्हि.

शीला लगभग पाँच मिनट केबाड़ लग ठाढ़ छलीह मुदा नेहा हुनका दिस तरो आँखि सँ नहि देखलीह. शीला केँ भेलन्हि जे ई जानि बुझि केँ अनठा रहल छथि. तेँ केबाड़ पर अपन औँठी सँ ठक-ठक करैत बजलीह, “भौजी की भऽ रहल अछि”.

के शीला आउ ने बैसू न. हम ते एहि उपन्यास मे बाझल छी. बहुते नीक उपन्यास छैक. कैलिफोर्नियाँ एकटा अजीब सन चोर’क कहानी छैक जे लोक’क घर सँ केवल जूता चोराबैत छलैक. मुदा ओतुका पोलिसो ओहिना छैक. आब जल्दीए चोर पकराबे वाला छैक. छोड़बा’क मोने नहि कऽ रहल अछि. शीला के भेलन्हि जे ई अँग्रेजी वाला किताब देखाए हमरा ताना मारि रहल अछि. किछु नहि बाजलैथि मुदा पैर पटकैत ओतय सँ चलि गेलीह.

राति मे खाना खेबाक सँ पहिने नेहा शीला लग गेलीह आ बजलीह, “कोनो बात छल की? ओहि समय मे हम व्यस्त छलहुँ”.

“हँ भौजी एकटा बात छल. हमरा कहबाक छल जे, रुम मे अहाँ रहैत छी विवाह सँ पहिने ओ हमर रुम छल” शीला बजलीह

नेहा जवाब देल्थिन्ह, “हँ से अहाँक भैया कहैत छलाह. जे विवाह पूर्व ई रुम अहीँ के छल”

“आब एकरा अहाँ हथिया नेने छी”. शीला’क बात खतमो नहि भेल छल कि नेहा बजलीह, “से ते हेबे करैत छैक ने. बेटी गेल पुतोहु आएल बात बराबर के बराबरे. बेटी’क स्थान आब पुतोहु लऽ लेलैथि. की खरापी?”

नहि जानि किएक शीला के भेलैक जे हुनकर भौजी हुनकर मजाक उड़ाबैत छथि. अपन माए केँ जाके कहल्थिन्ह, “माँ आब हम एतय जाबए धरि रहब अपन पुरनके घर मे रहब, हमरा दोसर जगह नीँद नहि आबैत अछि ”

शीला’क माए हुनका बहुत बुझेबा’क कोशिश केलथिन्ह. मुदा हुनका उपर कोनो प्रभाव नहि पड़लन्हि. हारि केँ हुनकर माए केँ नेहा केँ बुझेबा’क लेल जाए पड़लन्हि. नेहा’क घर मे जा केँ हुनका कहल्थिन्ह, “कनियाँ, एकटा बात कही?”

नेहा कहल्थिन्ह, “जी माँ जी कहु ने”

“अहाँ एहि घर के छोड़ि शीला वाला घर मे चलि जाउ, ओ बचपने सँ एहि घर मे रहने छैक आब कहैत छैक जे दोसर घर मे ओकरा नीँद नहि आबैत छैक” शीला’क माए नेहा सँ कहल्थिन्ह.

नेहा कहल्थिन्ह, “माँ एहि घर मे हमर एत्तेक समान छैक? शीला वाला रुम एखन छोट छैक ओहि रुम मे गेला’क बाद पैरो राखबाक जगह नहि रहतैक”.

शीला’क माए केँ भेलन्हि जे शैलेन्द्र केँ आबए दैत छिएक ओएह बात केँ सम्हारि लेत. तेँ ओतय सँ चलि गेलीह. नेहा केँ भेलन्हि जे शीला एहेन बचपना किएक देखा रहल छथि. कनि जा केँ बुझेबा’क चाही. शीला अपन घर मे छलीह आ नेहा आब हुनकर केबाड़ केँ ठक-ठकबैत अन्दर गेलीह मुदा पाछू-पाछू शीला’क माए से चलि एलीह.

शीला केँ बुझबैत नेहा बजलीह, “ शीला अहाँ ते बुझनूक छी, एहेन बचपना वाला बात किएक करैत छी, अहाँक बुझल अछि जे ई रुम बहुत छोट छैक आ एहि मे हमर समान एलाक बाद पैरो राखै के जगह नहि भेटतैक, तेँ चेन्ज करबा’क प्लान छोड़ि दियौक”.

शीला केँ भेलन्हि जे हमरे बाप’क घर मे हमरे उपर शासन भऽ रहल अछि. ओ नेहा केँ कहल्थिन्ह, “ते की अहाँ के छोट घर मे रहबाक नहि आदत अछि की?”

नेहा बजलीह, “नहि हमरा आदत नहि अछि? आ एत्तेक छोट घर मे एत्तेक समान हमरा किछु नहि फुरा रहल अछि”

शीला बजलीह, “लागैत अछि जे अहाँ’क बाप’क घर मे रुम’क बदला मे सबटा कन्फ्रेन्स हाले टा अछि”

विवाह भेला’क बाद कोनो लड़की अपन पिता’क घर सँ किछु आनैथ छथि वा नहि से नहि जानि मुदा अपन बाप’क इज्जत हरदम अपन सँग मे राखने रहैत छथि. कोनो स्त्री’क बाप’क सँदर्भ चाहे नीक मे हो वा बेजाए मे स्त्री’क लेल एक चुनौती होइत छैक. नैहर’क कोनो आदमी यदि ई बात कहने रहतन्हि ते कनियोँ खराप नहि लगितन्हि अपन बाबूजी’क प्रतिष्ठा केँ एना सरेआम नीलाम होमय नहि देबय चाहैत छलीह. हुनकर बाबूजी’क घर छोट अछि की पैघ ओकरा उपर मे टिप्पणी करए वाला शीला के थीकीह. दुनियाँ मे कोनो स्त्री बाँकी कोनो सँबन्धित के बारे मे किछो बर्दाश्त कऽ सकैत छैक मुदा बाप’क नामो लेला सँ हुनका खराप लागि सकैत छैक. नेहा’क आँखि तामस सँ लाल भऽ गेलन्हि. देह काँपे लागलन्हि, कहल्थिन्ह, “हमर बाप के बीच मे किएक आनए छी आ अहाँ के की पता जे हमरा बाप’क घर मे केहेन घर छैक?”

शीला बजलीह, “नीके ने कहैत छी, पैघ-घर छोट घर बाजि रहल छी, लागैत अछि अहाँ’क बापक घर मे रुम नहि कन्फ्रेन्स हाल होइत अछि”

पहिने नेहा के भेलन्हि जे शीला पहिल बेर आवेग मे आबि किछु बाजि देलैथि. मुदा आब हुनका होइत छलन्हि जे ओ इ सब जानि बुझि के बाजल छथि. फेर भेलन्हि जे हिनका सँ मुँहे लगेने कोनो नीक बात नहि. कम पढ़ल लिखल छथि किछो बाजि सकैत छथि. तेँ बात केँ आगू बढेबा सँ बढ़ियाँ अछि जे एतय सँ चलि जाए. ओ ओतय सँ जाए लागलीह.

हुनका जाइत देखि शीला के भेलन्हि जे हुनकर बात पर भौजी कोनो ध्यान नहि देलथिन्ह. तामस आओर बढ़ि गेलन्हि. जोर सँ कहल्थिन्ह “हमरा सबटा बुझल अछि अहाँ बापक घर मे केहेन आ कतेक टा के घर अछि.”

नेहा फेर सँ तामस सँ काँपय लागलथिन्ह. आदमी के तामस मे कोनो निर्णय नहि लेबाक चाही. तामस मे आदमी केँ कम बाजबाक चाही. तामस मे मोन’क बात मुँह पर खटाक सँ आबि जाइत छैक. नेहा’क तामस अपन चरम-अवस्था मे छलन्हि, शीला केँ जवाब देलथीन्ह, “हम गँवार लोक सँ बात नहि करैत छी?”

आगि केँ नेहा’क “गँवार नामक शब्द” रुपी घी भेटल. “की की बजलहुँ, गँवार! माँ देखैत छीहीक तोहर पुतोहु तोहर बेटी केँ गँवार कहैत छैक” शीला नेहा’क लऽग मे उठि केँ एना आयलीह जेना मानू ओ हुनका मारि देतीह. भयँकर धधरा उठि गेल. शीला’क माए हुनका दुनू लोकनि केँ अलग कए देलथिन्ह.

मुदा ई धधरा पुआर’क धधरा नहि छलैक. ई सुखाएल तेतैरक गाछ मे लागल धधरा छल. जकर धधरा ते बुझि जेतैक मुदा ओकर अन्दर मे आगि कम सँ कम एक सप्ताह रहतैक. तेसर दिन उपनयन छल. आ ओहि मे एहेन आगि. काल्हि सँ हकार पुरिनिहार वाली एतीह जँ हुनका लोकनि केँ बुझि मे आयत ते की होयत.

राति भेने शीला’क माए सबटा खिस्सा रामचन्द्र जी के सुनौलैथि. शीला हुनकर अपन कोखि’क फल छलीह आ जेना प्रत्येक स्त्रेगण केँ विश्वास रहैत छैक जे हुनकर कोखि कखनो खराब नहि भऽ सकैत छैक. शीला’क गलती बुझलो पर जे कहानी रामचन्द्र पाठक लेल सुनाएल गेल छल ओहि मे शीला’क गलती केँ नजर अन्दाज कऽ देल गेल छल. मुदा रामचन्द्र जी केँ अपन बेटी’क बारे मे बढियाँ सँ बुझल छल.

नेहा अपन घर मे हरदम नुकाएल छलीह. कुम्हरम सँ एक दिन पहिने शैलेन्द्र पटना सँ आबि गेलाह. नेहा सँ उपनयन’क विधि व्यवहार मे भागेदारी नहि लैति देखि हुनका सँ एकर कारण जानबाक कोशिश केलथिन्ह. पहिने सोचने छलैथि जे उपनयन’क बादे सब किछु शैलेन्द्र सँ कहथीन्ह. मुदा नेहा केँ फेर सँ शीला द्वारा अपन बाप’क बेज्जती याद आबि गेलन्हि.

ओ बाजए लागल्थिन्ह, “की हम एही द्वारे जन्म लेलहुँ अपन बाबूजी केँ अहाँक घर मे बेइज्जती करेबाक लेल. हमर बाबूजी की एही द्वारे हमरा पढौलन्हि जे हुनकर हम नाक कटाबिअन्हि?”

शैलेन्द्र चकित छलाह पुछलथिन्ह, “की भेल?”.

जवाब मे नेहा के किछु नहिँ फुड़लन्हि. जोर जोर सँ कानए लागल्थिन्ह. आ कानिते कानिते शैलेन्द्र केँ सब किछु बता देलथिन्ह. स्त्री’क नोर मे अपार शक्ति होइत छैक. स्त्री’क नोर जतय कोनो व्यक्तिगत अवसाद केँ दूर करबा मे सहायक होइत छैक ओतैये ई महाभारत करेबा मे सक्षम होइत छैक. आ सबसँ बेसी स्त्री’क नोर हुनकर पति’क सीधे हृदय केँ छलनी करबा मे समर्थ होइत छैक. आ सबसँ पैघ जे स्त्री’क नोर हुनकर पति’क मस्तिष्क केर उपर मे एकटा बाहरी आवरण लगा दैत छैक जकर आगू मे हुनकर पति केँ किछु नहि देखा पड़ैत छैक. स्त्री’क नोर स्त्री’क पति केँ पालतू बना दैत छैक. इएह सब बात शैलेन्द्र सँग सेहो भेलन्हि. हुनका तामस सँ देह काँपए लागलन्हि. आँगन मे हकार पुरिनिहार सब बैसल छलीह. से किछु विचार मे नहि एलन्हि. आँगन मे जा जोर जोर सँ चीकरैत शीला केँ कहय लागलाह.



 तैइस साल'क मेहनत (पद्मनाभ मिश्र) 
अपन पतिदेव'क बाट ताकैत ताकैत अर्चना'क आँखि बुझू जे पाथर भऽ गेल छल. ओना ते ओ कहियो ९ बजे सँ पहिने घबराबैत नहि छलीह मूदा आई केवल साढ़े आठ बजे हुनकर मोन कोनो आशँका सँ भरि जैत छलन्हि. मोन केँ ओ तरह तरह सँ भलेबा'क प्रयास करैत छलीह. ओ सोचै'क प्रयास करैत छल्ही जे कोना हुनकर २३ साल पहिने हुनकर विवाह भेल छल. हुनकर पति हाथी पर बैसि आयल छलाह. की ठाठ बाट सँ बरियाती'क स्वागत भेल छल. विवाह'क एक्के साल बाद हुनकर पैघ बेटा जनमि लेलक. आ ओकर दू साल बाद दोसर बेटा. बात ओतय खतम भऽ गेल. हुनका ते मोनो छल जे कम सँ कम एकटा बेटी कोना नहि हो. बेटी'क विना घर सून लागैत छैक. मुदा हुनकर पति मोन छलन्हि हम दू हमर दू. आई दू टा बेटा छन्हि एकटा बेटा एम.बी.ए. आ दोसर इन्जिनीरिँग'क पढ़ाई कऽ रहल छलन्हि. अड़ोसी पड़ोसी कहैत छलन्हि जे दू साल बाद हुनकर जीवन एकटा महारानी सँ कम नहि होयत. अपना आप केँ अपन २३ साल'क वैवाहिक जीवन मे ओझरेबाक प्रयास करैत छलीह, मुदा अखबार मे छपल तरह तरह के घटना हुनकर मोन'क बचैनी के बढबैत छलन्हि. एत्तेक राति भ' गेल ओ एखन धरि नहि एलाह. तरह तरह के बात मोन आबैत छलन्हि. कखनो तामसो उठन्हि जे ओ कखनो हिनकर बात नहि सुनैत छथिन्ह. आई छओ महीना सँ हुनका ओ टोकैत छलीह जे एकटा मोबाइल फोन लऽ लिअ, मुदा ओ कहियो एहि बात पर कान नहि देलाह.

नहुएँ नहुएँ राति बेसी भ' रहल छल. घर'क पाछू वाला गली मे लोक'क आवाजाही सेहो कम भ' रहल छल. रहि रहि केँ कोनो कूकुर भूकए आ ओ प्रत्येक आवाज पर ओ पछूलका गेट तरफ भागए लागैथ जे कहीँ हुनकर पतिदेव'क आवाज ते नहिँ मुदा प्रत्येक बेर हुनका निराशा हाथ लागन्हि. दस बाजि चुकल छल. आब क्रमशः कूकुर'क भुकनाई सेहो बन्द भ' गेल छल. आब हुनका मोन मे ई कखनहुँ नहि आबए जे ओ मोबाईल ओ किएक नहि कीनैत छथि. हुनकर मोन हुनका खुदे बुझाबे लागलन्हि जे अनहोनी यदि हेबाक अछि ते मोबाईल फोन ओकरा नहि टालि सकैत छैक. हुनकर आशँका बहुत बेसी बलवान भ' गेल छल. आई २३ साल'क वैवाहिक जीवन मे हुनका कहियो एत्तेक परेशानी नहि भेलन्हि. हनुमान चलीसा'क पाठ तीन बेर खतम कऽ चुकल छलीह. मुदा तैयो सँतोष नहि भेलन्हि. मोन मे भेलन्हि जे एक अन्तिम बेर फेर सँ पाठ करक चाही.

भगवती'क आगू ओ फेर सँ बैस गेलीह. हनुमान चलीसा हुनका पूरा याद छलन्हि मुदा ओ पोथि खोलि एक एक लाइन पढे लागलीह. शुरु मे ते एक दू दोहा पोथी देखि पढ़लीह मुदा बाद मे हुनका कण्टस्थ भेल दोहा मुँह सँ अपने आप निकले लागलन्हि. आँखि किताब पर आ मोन भगवती पर आ दिमाग हरदम गेट पर छलन्हि. मोन आ दिमाग मे मल्लयूद्ध शुरु भ' गेल. जखन मोन हावी होमय ते दिमाग सँ हुनकर पतिदेव हँटि जाथि आ कखनो जखन भगवती कमजोर पड़ैथि तऽ आशँका सँ मोन उद्वेलित भ' जान्हि. मोन आ हृदय'क उठा-पटक मे मोन कमजोर पड़ि गेलन्हि आ ध्यान फेर सँ गेट पर चलि गेलन्हि. हनुमान चलीसा'क दोहा अपने आप मुँह सँ निकलि रहल छलन्हि. एक तरफ हुनकर मुँह सँ दोहा निकलि रहल छलन्हि आ दोसर तरफ हुनकर ध्यान अतीत मे बीतए लागलन्हि. पन्द्रह मिनट के हनुमान चलीसा आ दोसर मन्त्र'क बीच मे हुनकर मोन मे हुनकर विवाहित जीवन'क पूरा कहानी कोनो फिल्म'क भाँति फास्ट फोरवार्ड'क रुप मे चलि रहल छलन्हि. २३ साल पहिने विवाह, फेर दू टा बेटा इत्यादि इत्यादि. मोन मे लगभग तय कऽ लेने छलीह जे कोनो ने कोनो अनहोनी जरूर भेल अछि. हनुमान चलीसा’क चारिम पाठ खतम भऽ गेल छल. ध्यान फेर सं पछुआड़क सड़क दिस देलीह, ओएह स्तब्धता. लागैत छल जे कूकुर सब सूति गेल छल. देवाल घड़ी दिस ध्यान देलीह. राति’क एगारह बजे मे केवल दस मिनट बांकी छल. कि अचानक बाहर गेट’ पर जोर जोर सं जंजीर’क तीन बेर आवाज भेल. खट...खट... खट. हुनका किछु बुझि मे एलन्हि जे की करक चाही. भगवती’क आगू मे ओ स्तब्ध बैसल रहलीह. फेर सं ओएह खटखट के आवाज. आब हुनका सुधि भेटलन्हि जे केवाड़ खोलबाक चाही. जल्दी सं जाए केबाड़ खोलि देलथिन्ह. सामने मे जे देखलथिन्ह ओहि पर हुनका हठाते विश्वास नहि भेलन्हि. मुदा भगवती’क आशीर्वाद बुझि अपना आप कें सम्हारैत ओ आगू देखए लागल्थिन्ह. हुनकर पतिदेव श्री वैद्यनाथ मिश्र बामा गाल मे दू खिल्ली मगही पान गलोटने साइकिल’क चाभी हाथ मे नेने मुस्किआइत ठाढ़ छलाह. अर्चना देखिते रहि गेलीह. किछु बाजलीह नहि. अपन चेहरा पर तामस आनबाक हर सम्भव प्रयास करैत रहलीह. मुदा २ मिनट पहिने के अपन स्थिति सोचि हुनकर मोन भगवती कें धन्यवाद देबा मे व्यस्त भऽ जाएत छलन्हि. आ एहि कारण सं ओ चाहियो कें अपन चेहरा पर तामस नहि आनि पाबि रहैत छ्लीह.

हुनकर तन्द्रा तखने भंग भेलन्हि जखन हुनकर पतिदेव हुनका पुछलथिन्ह, “आब हमरा घर’क अन्दरो आबए देब वा हम घर’क बाहरे रही. अर्चना फट सं केबाड़ खोलि देने छलीह. मुदा हुनकर आंखि सं नोर टप टप बहए लागलन्हि. नोर बहला सं मनुष्य कें बहुत फायदा होइत छैक. कतेक फायदा होइत छैक तकर पूरा लेखा जोखा देनाई ते कठिन छैक मुदा नोर अवसाद कें खतम कऽ दैत छैक. पहिने अर्चना’क मोन अवसादित छलन्हि आ नोर बहला सं अवसाद सं आजादी भेटलन्हि. आ एहि सं आब ओ अपन वास्तविक दुनियां मे वापस एलीह. वास्तविक दुनियां एहेन जाहि मे अपन पति’ लेल एक लाख उपराग छलन्हि. वास्तविक दुनियां मे वापस एला पर ओ अपन मुंह पर तामस आनबा मे पूर्ण रुप सं सफल भ’ गेल छलीह. किछु बजलीह नहि.



 छौंकी भगवान 
कोनो गाम में एकटा ठकुरबाड़ी छल आ ओही में देवी-देवता सब स्थापित छलाह। ओकर देखभाल एकटा पंडितजी करैत छलाह। भोरे-भोर देवस्थल के साफ-सुथरा कऽ, भगवानक नुआ बदलि कऽ पूजा-पाठ केनाय आ ओकरा बाद भोग लगेनाय हुनकर प्रतिदिन के नियम छल। बड़ा निष्ठा से ओ एहि नित्यकर्म के संपादित करैत छलाह।

एक बेर पंडितजी के गाम से किछु दिनक लेल बाहर जेबा के छलैन्ह। से ओ अपन एकटा चेलवा चरवाहा के कहलखिन्ह जे ओ ठकुरबाड़ी के ओगरवाही कऽ देय। पंडितजी निश्चिन्त भऽ के चलि गेला।
छौंकी भगवान
पंडितजी के गेला के बाद चरवाहा प्राते ठकुरबाड़ी में गेल आ देखलक जे देवी-देवता सभ पर मैल बैसल छल। से ओ भगवान सभ के संबोधित क’ बाजल "बुझायत छै जे बभना तोरा सभ के ठीक से नहाबय नहि छौ। चलअ पोखरि में बढ़ियाँ से स्नान करा दियऽ।" भगवान सब से कोनो जवाब नहि भेटल। एहि पर ओ फेर बाजल "हौ, बड्ड असकतिया छहक तों सभ, चलै चलअ जल्दी..हमरा आरो बहुत रास काज अछि।" फेर कोनो जवाब नहि भेटल। एहि पर खिसियाएत चरवाहा जानवर सभ के हाँकय बला छौंकी दिखावैत कहलकै..."हे देखैत छहक सोंटा...एके बेर में सभ टा आसकत बाहर भऽ जेत’। चुपचाप चलै चलअ, नहि तऽ सभटा देहक मैल एहि ठाम छुड़ा देबौ।" भगवानो मोने मोन सोचलैथ जे केहन मनुक्ख से पाला पड़ल। एहि में भलाई जे चुपचाप जे कहैत अछि जे मानि ली। आब एकरा से छौंकी के खायत। छोट-छोट भगवान ढुनमुन-ढुनमुन करैत चरवाहा के पाँछा लागल लागल पोखरि पर गेलथि आ ओतहि डुबकी मारि कऽ स्नान केलैथ। नहेला के बाद चरवाहा फेर छौंकी देखौलक तऽ अपने अपने कपड़ो सभ बदलि लेलखिन। ओकर बाद फेर सब भगवान ढुनमुनाएत मंदिर एलाह।

चरवाहा सब भगवान के लेल खाना बनौलक आ हुनका सभ के खाय लेल कहलकै। आब भगवान भला कोना के खयता, से चुपचाप छलाह। एहि पर चरवाहा बाजल "हौ भगवान, एते मेहनत से खाना बना देने छियौक...आब ई ओम्मीद नहि राखिहँ जे कौर बान्हि के खुआ देबौ...बभना तोहर सभक चालि-चलन के बिगाड़ि के राखि देने छौ। आबऽ आ अपने खा लऽ, थाकि गेल छी तोरा सब के चरियाबऽ में।" भगवान के फेर किछु नहि करैत देख ओ चरवाहा फेर छौंकी लऽ के उठल कि सब हड़बड़ौने खाब’ लागलैथ। यैह प्रतिदिन के नियम भऽ गेल। चरवाहा के छौंकी देखाबैत भगवान सभ अपन-अपन काज कऽ लैत रहैथ। एहि बात के एकटा गौंआ देख लेलक।

पंडितजी अपन काज खतम केला के बाद घुरला। हुनका कान में भनक गेलै जे हुनक अनुपस्थिति में एहन एहन बात भेल छैक। हुनका सहजे विश्वास नहि भेलैक। जखन ओ मनसा जोर देबऽ लागल तऽ ई सोचलैथ जे जौं ई सत बात तखन तऽ भगवान हुनको बात के मानि लेथिन। ओ तऽ बहुते पूजा-पाठ करैत छैक आ चरवाहा तऽ किछो छै तऽ पंडितजी के चेला छै। जौं भगवान चेला के बात मानि सकैत छथिन तऽ गुरु के किएक नहि। पंडितजी भगवान लग गेलैथ आ बहुत अनुनय-विनय केलैथ। किछो फरक नहि पड़लै। आब चरवाहा के बजाओल गेल। चरवाहा के छौंकी देखैत भगवान सब सभटा बात मानय लगलाह आ जेना जे ओ चरवाहा कहय से करय लगलाह। ई देखैत पंडितजी ठामे चरवाहा के पैर पर खसि पड़लखिन ई सोचैत "पूजा-पाठ से बेसी महत्व श्रद्धा के छैक आ भगवान के ओही चरवाहा में श्रद्धा भेटलनि जे ओ ओकर गारि बात सुनियो के ओकर बात मानैत छलाह।"



 पापा आ बाबूजी 
तुफान'क बाद तऽ शाँति आबिते छैक मुदा ई शाँति एत्तेक दिन तक रहतैक से सुभाष केँ बुझल नहिँ छल. पिछला महीना जे हिनका अपन बाबुजीँ सँ बहस भ' गेलन्हि से आब हुनका खराब लागैत छलन्हि. मुदा ओ अपन बात पर एखनहुँ टीकल छलाह. ओहु मे हुनकर बाबूजी ओहि घटनाक्रम के बाद कहियो फोन नहि केलथिन्ह. आई काल्हुक समय मे किओ चिट्ठी पतरी लिखैत नहि छथि तेँ एहि बात'क आशे नहि करैत छलाह.

मुदा रहि रहि केँ हुनका अपन केलहा पर कोनो पछतावा नहि होइत छलन्हि. मोन मे हरदम होइत छलन्हि जे समय बदलल, लोक बदललाह मुदा हुनकर बाबूजी एखनो धरि १९वीँ शताब्दी मे जीवैत छथि. हुनकर बाबूजी हुनका अपन पुरखाहा खेत पथार बेचि एम.बी.ए तक के पढाई करौने छलाह. नहि तऽ एकटा प्राइमरी स्कूल'क शिक्षक कतओ एत्तेक महग पढाई अपन बेटा'क केँ करबा सकैत छलाह. आब सुभाष केँ बहुत बढ़ियाँ नौकरी भेटल छलन्हि. बहुत बढ़ियाँ घर मे विवाह भेल छलन्हि. आब हुनकर कहब छलन्हि जे अपन पुरखाहा खेत पथार बेच देने छलाह तेँ अपन गाम मे शुभाष हुनका दू बीघा खेत कीनि दैथि. कम सँ कम गाम'क लोक केँ ओ जवाब द; सकैत छलाह जे अपन बेटा मे जे खर्च केलहुँ ओ सूद सहित वापस भ' गेल.

मुदा शुभाष'क सोच अलग छल. हुनकर कहब छल जे आब गाम घर मे के रहैत छैक. गाम'क एत्तेक तरह'क राजनीति हुनका बुते पार नहि लागतन्हि. गाम घर मे जे पैसा खर्च कए जमीन लेब ओहि सँ बढियाँ शहर मे जमीन लेला पर ओकर मूल्य दिन दूना आ राति चौगूना होयत.

एहेन बात नहि छलैक जे शुभाष'क बात सँ हुनकर बाबूजी असहमति छलाह. मुदा हुनकर कहब छलन्हि जे गाम मे दू बीघा जमीन चारि लाख मे भ' जायत आ शुभाष केवल छओ महीना मे एत्तेक पैसा जमा कऽ सकैत छलाह. केवल दू बीघा जमीन सँ हुनकर प्रतिष्ठा बचि जाएत. अपन पुरखाहा जमीन बेचला सँ ओ समाज के के कहि अपन पूर्वज'क लाज'क तर मे दबल छलाह. ई सब सोचि हुनका लागैत छलन्हि जे ओ दस लोकन्हि मे मूड़ी नहि उठा सकैत छथि. सुभाष'क केवल छओ महिना के कमाई हुनका समाज मे एत्तेक इज्जत दऽ देतन्हि.

सुभाष'क कहनाई अलग छल. ओ अपन एम.बी.ए. डीग्री'क भूमिका दैत अपन बाबूजी केँ कहैत छलाह जे गाम मे चारि पाँच लाख इनवेस्ट करनाई कोनिओ बुद्धिमानी नहि. दुनू लोकनि अपन अपन जगह ठीक मुदा दुनू लोकनिक विचार मे सामजस्य नहिँ. आ ओहु सँ बढ़ि केँ दुनू लोकनि एक दोसर के बात के~म महत्वहीन बुझैत छलाह. एकर प्रतिफल भेल एहेन जे फोने पर एक सामान्य गप्प सप्प एक गरमा गरम बहस मेबदलि गेल. दुनू लोकनि मे गरमा गरम बहस भेलन्हि आ हुनकर बाबूजी कहि देलथिन्ह, "हम जे खेत पथार बेचि अहाँ केँ पढ़ेलहुँ ओकर फल अहाँ इएह दैति छी" सुभाषो जवाब द' देने छलाह, "अहाँ जे हमरा पढेलहुँ से कि अनुचित केलहुँ की? कोन बाप अपन बेटा केँ नहि पढ़बैत छथि ?"

मुदा एकर बाद सुभाष केँ खराब लागैत छल. मुदा ओ अपन बाबूजी'क नेचर सँ परिचित छलाह. हुनका नहि लागैत छलन्हि जे ओ यदि हुनका फोन करताह ते हुनकर बाबूजी हुनकर बात पर कान देताह. तेँ चाहियो को ओ पिछला एक महीना सँ फोन नहि केने छलाह. हुनका समझौता'क कोनो गुन्जाइस नहि बुझि आबैत छलन्हि. दुनू लोकनीक जीवन अपन अपन रास्ता पर चलैत छलन्हि. जतय सुभाष'क बाबूजी छओ हजार टाका'क अपन पेन्सन मे अपन जिन्दगी खुशी-खुसी बीतबैत छलाह ओतय सुभाष प्रति दिन शेयर मारकेट आ दोसर चीज सँ अपन पैसा केँ बढ़ेबाक हर सम्भव प्रयास करैत छलाह.

आई सुभाष अपन डेढ़ साल'क बेटा केँ अपन कोरा मे नेने खेलाबैत छलाह वा खुदे खेलैत छलाह से नहि जानि. ओ पूर्ण रुप सँ व्यस्त छलाह से जानि पड़ैत छल. रहि रहि केँ दुनू लोकनि बारी बारी सँ किलकारी मारैत छलाह. ओहि दुनू लोकनि मे किनका अन्दर मे बेसी बचपन छल से पता नहि. सुभाष'क ध्यान तखने भँग भेल जखन हुनकर बौआ हुनकर मोँछ पकड़ि केँ जोर सँ खीचलकन्हि. अपना जानैत ओ सहज होयबाक हर सम्भव प्रयास केल्थिन्ह मुदा दर्द सँ आँखि सँ दू बुनि नोर अपने आप खसि पड़लन्हि. तैयो ओ अपना आप केँ इएह बुझाबैत रहलाह जे ओ ते डेढ़ साल'क बच्चा छथि ई नोर हुनका कारण नहि मुदा हमरा अपने कारणेँ खसल अछि.

बौआ हुनकर पत्नी'क केश कतेक बेर खीचने छलथि. मुदा हुनकर पत्नी बौआ केँ दोषी मानि कतेक बेर कहने छलथिन्ह, "जे ई छौड़ा बदमाश भ' गेल अछि". मुदा ओ ते पुरुष छलाह, ई बात केँ किएक लेल स्वीकार करताह जे हुनकर बेटा हुनकर मोछ खीचने छल जाहि सँ हुनका आँखि सँ नोर खसि पड़लन्हि. पुरुष'क इएह विधान, कहियो अपन गलती केँ स्वीकार नहि क' सकैत छथि. ओहु मे डेढ़ साल'क बच्चा यदि मोँछ पकड़ि के खीचन्हि आ हुनका आँखि सँ नोर खसि पडन्हि, एहि सँ पुरुष जाति'क स्वाभिमान केँ ठेस पहुँचैत छैक. बात किच्छो हो मुदा वास्तविकता इएह छल जे हुनका आँखि सँ जे दू बुनि नोर खसलन्हि, ई बात हुनकर बेटा देखि नेने छलथिन्ह. पहिने अपन पापा'क नोर पर तेँ खूब जोर जोर सँ हँसलाह मुदा पापा'क तरफ सँ कोनो प्रतिक्रिया नहि देखि ओ ठाढ़ भए एक हाथ हुनकर गरदनि मे लपैट दोसर हाथ सँ हुनकर नोर पोछे लगलाह, आ सुभाष केँ हारबाक दम्भ नहि छलन्हि अपितु अपन गतिविधि सँ साबित करय चाहैत छलाह जे हुनका किछु नहि भेलन्हि.

सुभाष बाहर सँ नहि हारल छलाह मुदा अन्दरे-अन्दर हुनका बुझल छलन्हि जे हुनका आँखि मे नोर किएक आयल. हुनका पूर्ण रुप सँ बुझल छल जे ओ अपन बौआ सँ हारल छलाह. मुदा हारि केँ एहनो नहि छल जे ओ हारि केँ दुःखी छलाह. ओ हारल छलाह मुदा हारि केँ खुश छलाह.आ इएह अन्तर छल हुनका मे आ हुनका कनियाँ मे. कनियाँ हारला'क बाद हारि स्वीकार करैत छलीह. मुदा हारलाक बाद दुःखी भ' छलीह. सुभाष बाहर सँ स्वीकार नहि करैत छलाह जे हारलाह. मुदा अन्दर सँ हुनका हारि केँ बढ़ियाँ लागैत छलन्हि. बल्कि एहेन हारि ओ कतेक बेर हारे चाहैत छलाह. भगवानो केँ ई बात नीक जेकाँ नहि बुझल अछि जे प्रत्येक बाप केँ अपन बेटा सँ हारबा मे नीक किएक लागैत छन्हि.



 अपन अपन खुशी (मैथिली कहानी) 
"की अपन बौआ अठारह सय सँ आगू नहि मनी-आर्डर क' सकैत छथि? आई बौआ'क नौकरी भेना छओ मास भ' गेल अछि. ओ मात्र अठारह सय टाका मासिक मनीआर्डर करैत छथि. ओना अपना लोकनिक ते काज चलिए रहल अछि मुदा बहुत दिन सँ मोन छल जे कनियों बेसी टाका भेजतथि ते जाके सिँहेश्वर बाबा'क दर्शन क' अबितहुँ. कतेक हेते कुल मिलाकेँ ५०० टाका खर्चा पड़तैक. मुदा आब अपना लोकनि केँ कोन चिन्ते अछि. दू-टा कनकिरबी छल ओकर बियाह भ' गेल अछि बौआ नौकरी करिते छथि. मुदा कनि मनि जँ बेसी टाका भेजतथि ते अपना लोकनि'क किछु रुकल काज क' अबितहुँ. अहुँ के धोती आब जवाब द' रहल अछि"

एक्के दम मे कुनौली वाली अपन पतिदेव केँ ई सब बात कहि देलीह. आ हुनकर पति श्री दीनानाथ ठाकूर जाढ़'क दूपहर मे अपने आँगन मे खटिया लगा एना एहेन नाटक केलथिन्ह जे ओ किछु सुनमे नहि केल्थिन्ह. एहेन नहि छलैक जे ओ अपन पत्नी'क बात सुन' नहि चाहैत छलाह, बल्कि ओ एहि तरहेँ बात रोज भोर साँझ सुनैत छलाह, तेँ हुनका एहि बात मे कोनो रस नहि लागैत छलन्हि. आ जेना हरदम होइत छल. हुनकर पत्नी एहि बात सँ तमसा गेल छलीह आ बाजैत बाजैत चलि गेलीह, "एहि घर मे हमर बात सुनय वाला किओ नहि, सबकेँ अपने टा सुझैत अछि". दीनानाथ ठाकूर फेर सँ स्तब्ध.

कनिक देर मे हुनकर कनियाँ फेर सँ इम्हर अयलीह तो दीनानाथ बाबु कहय लागलाह, " अहाँ के कतेक बेर हम कहलहुँ मुदा अहाँ बुझि नहि सकलहुँ, फेर सँ ओएह बात, ओएह बात".

"अपन बौआ कोनो आइ.ए.एस केर नौकरी नहि करैत छथि. दिल्ली मे एकटा कपड़ा बनबै वाला कम्पनी मे कपड़ा चपोतै छथि. भोर सँ साँझ धरि खटला के बाद मात्र साढे चारि हजार टाका मासिक हुनका दरमाहा भेटैत छन्हि. ओहो मे ओ अठारह सय टाका अहाँ के भेजि दैत छथि. बाँकी बचल सत्ताइस सय टाका मे दिल्ली मे ओ कोना रहैत हेताह से अहाँ नहि बुझि सकबैक" देनानाथ ठाकूर अपन पत्नी केँ बुझेबाक प्रयास केल्थिन्ह.

हठाते कुनौली वाली गम्भीर भ' गेलीह आ अपन घरवाला सँ एकटा प्रश्न फेर पुछि देलथिन्ह, " से सुनु ने, एखने बभनगामा वाली'क बेटा मनोज से दिल्ली सँ आयल छलाह, कहैत छलाह जे अपन बौआ'क नौकरी बहुत बढ़ियाँ अछि. बाँकी लोक ते ठाढ़े काज करैत छथि मुदा अपन बौआ केँ बैसलाह काज भेटल छन्हि, किदन ते कहैत छैक... फोल्डिँग डीपार्टमेन्ट मे".

"तेँ अहाँ के हम मूर्ख कहैत छी ने. अन्ग्रेजी मे कपड़ा चपोतनाई के फोल्डिँग कहल जाइत छैक. बाँकी लोक ठाढ़े काज करैत छथि मुदा अपन बौआ एक बड़का टेबुल पर बैसि कपड़ा चपोतैत रहैत छथि. सत्ताइस सौ टाका मे घर'क किराया, खेनाई पीनाइ बस के किराया नहि जानि कतेक काज रहैत हेतन्हि", अपन कनियाँ के हर सम्भव तरीका सँ बुझेबाक प्रयास करैत दीनानाथ ठाकूर बाजलाह.

कुनौली वाली आब आओर बेसी गम्भीर भ' गेल छलीह. दू टा बेटी'क बाद भेलाक बाद बौआ जन्म नेने छलाह. बचपन सँ दुलारु. अपन बौआ केँ ओ कोनो तरहेँ दिक्कत मे नहि देखि सकैत छलीह. मोन मे सँतोष कय लेलीह जे आइ ने काल्हि यदि बौआ'क जिन्दगी सलामत रहतन्हि ते सिँहेश्वर कोन बाबा-धाम तिरुपति सभ'क दर्शन कारा देतन्हि. अपने मोन मे सोचैत बजलीह, " भगवान भोलानाथ बौआ केँ कोनो तरहेँ'क दूँख नहि दिहथु". आ जेना हरदम होइत छैक हुनकर आँखि मे नोर भरि गेल छलन्हि. लागैत छलन्हि जे ओ बेसी टाका माँग कय कोनो अपराध क' देलथिन्ह. आब पछतावा होइत छलन्हि.

स्त्री जाति'क इएह विधान थीक, कोँढ़ जल्दी फाटैत छन्हि. दुनियाँ केर एत्तेक दूःख दर्द केँ अपना आप मे समेटितहुँ अपना उपर मे ओत्तेक विश्वाश नहि रहैत छन्हि. जैह वस्तु'क लेल जिद्द करैत छथि ओएह वस्तु केँ त्याग करबा'क लेल सेहो तैयार. आइ तक भगवानोँ नहि बुझि सकलाह स्त्री'क ई प्रकृति केँ. आ बौआ ते हुनकर अपने कोखि सँ जनमल सन्तान थीकाह. अपन एक तुच्छ इच्छा'क लेल हुनका कोना कष्ट पहुँचेबाक बात सोचि लेलीह ताहि पर पछताबा होइत छलन्हि.

कनिके काल मे फेर सब किछु सामान्य. फेर सँ कुनौली वाली सोचय लगलीह जे हुनकर कोखि सन भगवान सब केँ दिहथु. मात्र तीन टा धिया पूता. दू टा बेटी'क बढ़ियाँ घर मे विवाह जमाए लोकन्हि सरकारी नौकरी मे. एकटा बेटा बी.ए. आनर्स आ दिल्ली मे नौकरी करैत. भगवान'क दया सँ आइ तक कहियो दालि-भात-तरकारी मे भाँगठ नहिँ लगलन्हि. भगवान चि० बौआ'क समाँग जुड़ैल राखथु ओहि सँ बेसी हुनका केवल एकटा नीक पुतोहू द' दैथि एहि सँ बेसी किछु नहि चाही. बात खतम भ' गेल सब किओ खुश रहय लागल.

किछु दिन'क बाद अपने टोल'क एकटा बच्चा भोरे भोर खबरि देलकन्हि जे गाम'क डाकिया श्री खेलानन्द हुनका बजबैत छथि, हुनका लेल चिट्ठी आयल अछि. गामक डाकिया जखन हुनका बजबैत छलथिन्ह ते मोन ई बात रहैत छलन्हि जे किछु नहि किछु दिल्ली सँ आयल अछि. मुदा कोन चीज आयल अछि ई बात हुनका मोन केँ उद्वेलित कय दैत छलन्हि. पिछला कएक बेर सँ ते केवल बौआ के मनीआर्डर आबैत छल वा अन्तर्देशी चिट्ठी. अन्तर्देशी चिट्ठी ते ककरो द्वारा खेलानन्द भेजि दैत छलन्हि. एहि बेर चिट्ठी आयल अछि आ तैयो खेलानन्द हुनका बजौने छलाह. मोन कोनो पैघ आशँका सँ घबरा गेलन्हि.

सरपट भागैत खेलानन्द'क घर पर पहुँचलीह. आबिते खेलानन्द हुनका एक ठाम दस्तखत करबा हुनका कहलकन्हि, "जे रजिस्ट्री चिट्ठी आयल अछि". मोन आओर आशँका सँ खराब भ' गेल छलन्हि. जल्दी सँ चिट्ठी पाड़ि देखलथिन्ह जे ओहो मे एकटा चिट्ठी छल आ चिट्ठी'क साथ साथ एकटा लाल रँग'क आओर कागज. मोन मे कतेको प्रश्न उठलन्हि जे एखन ते मनीआर्डर आबैक समय थीक ते चिट्ठी कोन हिसाब सँ.

खेलानन्द दाँत नीपोड़ने कहै लागल, "काकी भोज कहिया खुआ रहल छी. अहाँक लेल अहाँक बौआ डराफे सँ पैसा भेजने अछि. ल' देखय दिअ ते कतेक के अछि, ओ महाराज, ई ते पूरे पैँतालीस सय टाका अछि, साढे चारि हजार, बाप रे बाप दिल्ली मे बहुत पैसा छैक. आब हमरो लोकनि केँ सरकारी नौकरी छोड़ि दिल्ली कमेबा'क लेल जेबाक चाही, काकी हम नहि मानब हम भोज ते खेबे करब" एक दम मे खेलानन्द कत्तेक बात कहि देलकन्हि.

कुनौली वाली केँ एत्तेक खुशी पर हठाते विश्वासे नहि भेलन्हि. ओ खेलानन्द केँ चिट्ठी पढबाक लेल कहल्थिन्ह. खेलानन्द पढ़य लागल.

"पूज्यनीयाँ माँ, सादर प्रणाम, हम कुशल छी आ अपने लोकनिक कुशलता'क कामना करैत रहैत छी. पीछला महीना मे हम किछु ओभर-टाइम काज केने रही आ बेसी पैसा कमेने छी. तेँ एहि महीना अठारह सय नहि अपितु साढे चारि हजार टाका भेजि रहल. बजार'क बैँक मे बाबुजी के कहब्न्हि तोडबा लेबाक लेल. अहाँ सिहेश्वर स्थान घुमि केँ आबु, बाबुजी'क लेल एक जोड़ ब्रासलेट धोती कीनि देबन्हि. एहि महीना काज भेटला पर हम फेर सँ ओभर टाइम काज करब आ अहाँ के पैसा भेजब. बाबुजी केँ प्रणाम कहि देबन्हि."

कुनौली वाली आओर किछु नहि बुझि सकलीह. केवल एतबी बुझि मे एलन्हि जे एहि बेर बौआ साढे चारि हजार टाका भेजने छथि. चिट्ठी आ ड्राफ्ट ल' ओ लगभग दौड़ैत अपन घर जाए लगलीह. रास्ता मे हुनका कतेको बात फुड़लन्हि. मोन कहैत छलन्हि जे जोर जोर सँ चीकरि चीकरि केँ लोक केँ कहथि जे बेटा हो तेँ हमरे बौआ सन. किछु दिन पहिने हम इच्छा करैत छलहुँ आई बौआ ओहि इच्छा केँ पूरा करबा'क लेल सब व्यव्स्था क' देलथिन्ह. सब बाबा वैद्यनाथ'क कृपा छन्हि. हँ एहि टाका मे सब सँ पहिने हम सत्यनारायण भगवानक पूजा करायब तकरे बाद ओहि सँ कोनो दोसर काज कएल जायत. आ हिनका एक जोर ब्रासलेट'क धोती कीनि देबन्हि, बड़की बेटी'क दू मासक बाद मे बिदारगरी अछि एक पल्ला नीक साड़ी कीनि के राखि देब. सिँहेश्वर-स्थान जेबा मे ते बेसी खर्चा होयत नहि. केवल ट्रेन के किराये टा नहि, बाँकी घर सँ दू व्यक्ति'क लेल मुरही-चूड़ा बान्हि लेब. आब ते ओहो बाध सँ आबि गेल हेताह. ई खुशखबरी सुनि कतेक खुश हेताह. इएह सब सोचैत लगभग दड़बड़ मारैत घर जैत छलीह. की रास्ता मे बभनगामा वाली भेटलन्हि, पुछलथिन्ह, "किएक यै एना दड़बड़ मारने कतय सँ आबि रहल छी, कोनो विशेष बात?"

"हँ हँ बौआ पैसा पठेने छलाह. एहि बेर डराफे सँ टाका पठेने छथि. साढे चारि हजार टाका. बैँक मे डराफ जमा करेला'क बाद पैसा भजतैक. पैसा भेजेला'क बाद तुरँते हमरा सत्यनारायण भगवान'क पूजा करेबाक अछि", एक बेर मे फेर ओ कतेक बात कहि गेल छलीह.

एहि बात सुनि के जे बभनगामा वाली'क चेहरा पर मुस्की मुदा अन्दर सँ इर्ष्या'क भाव उजागर भेल, कुनौली वाली केँ बुझबा मे कनियोँ देर नहि लागलन्हि. ओ अपन घर दिस फेर सँ डेग उठा देने छलीह. रास्ता मे हुनका फेर सँ कतेको लोक भेटलन्हि गम्हरिया वाली दिआदनी, मधुबनी वाली'क सासु इत्यादि. मुदा आब ओ सबके एतबे कहैत छलीह जे किछु दिन बाद हुनका घर मे सत्यनारायण भगवान'क पूजा अछि. ताहि लेल भागि-दौड़ क' रहल छलीह. मुदा हिनकर स्थिति देख बाँकी लोकनि केँ इएह भेलन्हि जे बात एतबे नहि किछु आओर छैक. आ बाँकी लोकनि केहेन प्रतिक्रिया दैत छलीह से कुनौली वाली केँ सेहो बुझल छल.

घर पहुँचि के देखैत छथि जे हुनकर घरवाला दीनानाथ ठाकूर तमसायल छथि. ओ शायद हुनका बहुत देर सँ ताकैत छलाह. सब तामस हुनकर एक्के बेर खतम करबाक लेल कुनौली वाली झट सँ कहनाय शुरु क' देलथिन्ह, " बौआ'क रजिस्ट्री चिट्ठी आयल छल, तेँ खेलानन्द'क घर गेल छलहुँ. सुनु ने एहि बेर बौआ, साढ़े चारि हजार टाका डराफे सँ भेजने छथि, हम कहैत छी की जे बाँकी कोनो काज करबा सँ पहिने भगवान'क पूजा करा लेतहुँ"

ई सब सुनि दीनानाथ बाबु'क सब तामस मिझा गेलन्हि ओहो चुटकी लैत कहलथिन्ह, " तेँ अहाँ के हम कहैत छलहुँ, जे बच्चा मे यदि स्कूल गेल रहितहुँ ते आई डराफ, डराफ नहि चीकरितहुँ. ओकरा ड्राफ्ट कहल जैत छैक. चलु छोड़ि ई सब आ खुशी मे एक कप बढियाँ कप चाय बनाऊ"

"से अहाँ के बुझल नहि अछि जे हमरा अँग्रेजी नहि आबैत अछि. अहाँ पैर हाथ धो लिअ आ एहि कागज केँ भगवती'क चिनवार पर राखि दिऔक. फेर दूपहरिया मे बैँक मे जमा क' देब. " ओ स्थिति केँ आओर सामन्य करैत बजलीह.

पूरे टोल मे चर्चा पसरि गेल छल जे कुनौली वाली'क बेटा एहि बेर साढ़े चारि हजार टाका भेजने छथि सेहो. स्त्रीगण मे ई चर्चा विशेष छलैक. प्रौढ आ बुढ़ स्त्रीगण एखनो एहि बात के कहथि जे टाका डराफे सँ आयल छल, मुदा नव कनियाँ लोकनि ड्राफ्ट के ड्राफ कहबाक हर सम्भव प्रयास करैत छलीह. दुपहरिया मे जँ दीनानाथ बाबु गाम सँ एक कोस दूर बैँ गेलाह ते कुनौली वाली'क आङन मे स्त्रीगण सभ जुटनाई शुरु भ' गेलीह. अधिकाँशत: स्त्रीगण हुनका इएह पुछैत छलीह जे भगवान'क पूजा मे भोजो भात हेतैक वा केवल प्रसादे टा. सब के मोन मे इर्ष्या मुदा सभ'क बोली मे मधु सन मधुरता. आई सब किओ कुनौली वाली'क बौआ'क प्रशँशा करैत छलीह. आ ई सब सुनि कुनौली वाली हुनका लोकनिक इर्ष्या केँ जानितहुँ अनठा दैत छलीह.

आब साँझ भ' गेल छल. दीनानाथ ठाकूर दलान पर बैसि अपन रेडियो के ट्यून करैत छलाह. कखनो विविध-भारती ते कखनो बी.बी.सी'क आजकल. कुनौली वाली लग मे आबि बैसि गेलीह. पुछय लागलीह, "डराफ'क की भेल?"

दीनानाथ बाबु हुनका जवाब देलथिन्ह, " बैँक'क मैनेजर'क केबिन मे सीधे घूसि गेल छलहुँ. कहैत छलाह जे परसू पैसा भेटि जायत."

"आब जे भगवती'क इच्छा. सुनु नै कनि पैसा'क हिसाब क' लिअ ने. कत्तेक जगह कत्तेक पैसा लागतैक?" कुनौली वाली दीनानाथ बाबु केँ टोकैत बजलीह.

"इएह बात ते हमहुँ सोचैत छलहुँ. से अहाँ के की की करबाक अछि से बताबु ने एहि साढ़े चारि हजार टाका मे?" दीनानाथ बाबु कहलथिन्ह.

कुनौली वाली हुनका जवाब दैलथिन्ह, "देखू हम ते पहिने कौबला क' देने छलहुँ जे सबसँ पहिने भगवान'क पूजा होयत. यदि कम सँ कम एगारह टा ब्राह्मण नहि खेताह ते कोना होयत. नहि किछु ते चुड़ा दही चीनी ते होयबाके चाही. प्रसाद मे भुसबा साथ साथ बुनियाँ सेहो. अहाँके एकटा नीक धोती नहि अछि. एक जोड़ ब्रासलेट'क धोती कीनि लेब. बड़की कनकिरबी जे दू महीना बाद मे आबय वाली अछि हुनका देबाक लेल एक पल्ला साड़ी एखने सँ कीनि राखि लेबाक चाही. आ ओकर बेटा'क लेल एकटा छोट सन कपड़ा. सिँहेश्वर स्थान जेबाक लेल अपना लोकनि पहिने सँ कहने छलहुँ. मुदा हम कहि दैत छी जे हम घरे सँ चुड़ा मुरही ल' जाएब. आ कम सँ कम एक हजार टाका हाथ मे नहि राखब ते कोना होयत. बेगरता'क समय पर पैँचा नहि माँगय पड़य ओहि मे बढियाँ."



अतुल्य-प्रकाश उर्फ बब्लू
आय बरसातिक दिन छल आ नव विवाहित अतुल्य-प्रकाश उर्फ बब्लू के घर में पिछला तीन दिन में जे घटनाक्रम घटित भेल छल ओ हुनक जीवनक विभिन्न हिस्सा के एकटा फिल्म केर रील'क भाँति हुनका देखा रहल छलन्हि, बिल्कुल टुकड़ी-टुकड़ी में।

अतुल्य-प्रकाश के आय तक शायदे किओ पूरा नाम सँ जानैत हेतन्हि जे ओकर आगू लाल दास सेहो लागल अछि। माँ बाबूजी'क लेल त’ एखनो ओ बब्लू छलाह, ओएह बब्लू जे बच्चा में बदमाशी करैत-करैत जखन अपने थाकि जाइत छलाह तखने हुनकर खेल बन्द होइत छलन्हि। मजाल छलैक जे किओ हुनका एक बेर डाँटि दैथि। कहल गेल अछि बच्चा अपन दादा-दादी, नाना-नानी लग बिगड़ि जाइत छैक। मुदा अतुल्य प्रकाश उर्फ बब्लू बच्चा में बदमाशी जरूर करैत छलाह, मुदा बिगड़लाह नहि। अपितु एत्ते सुधरलाह जे हुनकर माँ-बाबूजी हुनका पर एखनो गर्व करैत छैथि। पुणे के एकटा प्रतिष्ठित सॉफ्टवेयर कम्पनी में सीनीयर सॉफ्टवेयर इन्जीनियर पद पर कार्यरत छलाह। हुनकर माय अक्सर अपन तुरिया के कहैथ छलीह जे बब्लू के साठि हजार टाका महीना भेटैत छैक। आ सरकार के 12 हजार टाका इनकम टैक्स के रुप में दैत छथिन्ह। अक्सर हुनकर दियादिनी लोकनि हिनका परोक्ष में बाजैत छलीह जे एहनो कतओ भेलैक अछि जे 25-26 सालक लोक के साठि हजार टाका दरमाहा भेटतैक।

समय बदलल आ ओहि क्रम में लोक सभ सेहो बदलैत गेल। अतुल्य प्रकाश के विवाह भेने आय आठ महीना बीत गेल छल। विवाह भेलन्हि अपने सँग काज करय वाली कन्या सँग। संजोग सँ ओहो मैथिल छलीह...आ कुंडली से मिल गेल छलन्हि। हुनकर माँ बाबूजी के बुझु जीविते स्वर्ग भेटि गेलन्हि। पूतोहु भेटलन्हि एतेक सुन्दर, आ ओहो अंग्रेजी बाजय वाली। कम्प्यूटर सायन्स में ओहो इन्जीनियरिंग केने छलीह। मुदा अतुल्य उर्फ बब्लू के माय जखन अपन दियादनी के अपन पुतोहु के बारे में बतबय छलथिन्ह तऽ हुनका लेल एक्के टा बात मुँह सँ निकलैत छलन्हि जे हमर पुतोहु अँग्रेज जँका अंग्रेजी बाजैत छथि। हुनका आगु में शायद कम्प्यूटर इन्जीनीयरिंग के डिग्री शायद अंग्रेजीक सामना में मुरझा जायत छल। हुनका कतेक बेर बुझायल गेल जे कम्प्युटर अंग्रेजी सँ बेसी महत्वपूर्ण होइत अछि मुदा हुनका लेल अंग्रेज सन अंग्रेजी, एखनो बेसी महत्व राखैत छलैक।

समय बदलल... मुदा लोक सब ओएह। कियो नहि बदलल। मुदा बब्लू, ओ बब्लूआ सँ अतुल्य प्रकाश कोना भेलाह से हुनको नहि जानि पड़लन्हि। विवाह सँ पहिने जखन ओ पुणे सँ गाम आबैत छलाह सब कियो इएह कहैत छल। ई बब्लुआ एतेक पढ़ियो के नहि सुधरल। एखनो एकरा अन्दर के बच्चा नहि गेल अछि। ओ बच्चा जे आब बेसी बदमाशी नहि करैत अछि मुदा अन्दर में बच्चा'क सहजता, निश्चछलता ओएह। आनो आदमी बाट चलैत इएह कहैत छलथिन्ह जे बेटा होथि त’ बब्लू जेकाँ। मुदा की एकटा विवाह बब्लू के एना बदलि देत ? से ककरो नहि बुझल छल। आबक बब्लू आब बब्लू नहि, आब अतुल्य-प्रकाश बनि गेल छलाह। अतुल्य प्रकाश एक एहन व्यक्ति छलाह जेकरा अन्दर में गम्भीरता आ कूटनीति भरि गेल छलन्हि। हुनका अन्दर में बब्लूक कोनो गुण नहि मौजूद छलन्हि। गामक लोक त’ बहुत तरह'क बात करैत छल मुदा बब्लू अतुल्य-प्रकाश में कोना परिवर्तित भेला से ककरो नहि मालूम छल। अलग-अलग लोक अलग-अलग बात कहैत छलथिन्ह मुदा जिनका किछो नहि बुझल छल ओ हिनकर कनियाँ के दोष दैत छलथिन्ह। मुदा ओ खुद अपना आप के एहि दुआरे बदलि लेलथिन्ह किएक त’ विवाह सँ पूर्व आदमी लड़का रहैत छैक आ विवाह'क बाद ओ आदमी भ' जाइत छैक। आब ओ आदमी भ' गेल छलाह, तेँ लड़कपन के छोड़ि देनाइए उचित बुझलथिन्ह।

हुनकर कनियाँ जे कहियो विलासिता सँ दूर नहियो नहि रहलीह. परन्च अपन काज में पूर्ण प्रोफेशनल छलथिन्ह। हमेशा सँ हुनक विलासिता पूर्ण जीवन हुनकर पढ़ाई-लिखाई में कहियो बाधक नहि छल। ओ हमेशा सँ अपन कैरियर'क बारे में सजग रहथिन्ह. विवाह सँ पूर्व अतुल्य-प्रकाश उर्फ बब्लू सँ कबूल करबा नेने छलथिन्ह जे विवाह के बाद ओ अपन नौकरी के कहियो नहि छोड़तीह, आगु किछु दिनक बाद हुनका एम.बी.ए करबाक छलन्हि सेहो ओ बब्लू केँ बता देने छलथिन्ह। विवाह सँ पहिने बब्लू के अपन कनियाँ'क इएह बात नीक लागैत छल। ओ सोचैत छलाह जे हुनकर माँ-बाबूजी कतेक खुश हेथिन्ह जे हुनकर बेटा के साथ-साथ पुतोहु सेहो सॉफ्टवेयर इन्जीनियर। मुदा हुनकर वास्तविक जीवन एकटा शायर'क भाँति छल, जिनकर शायरी पर फिदा भ' के तऽ एकटा लड़की विवाह कऽ लेलथिन्ह, मुदा ओ लड़की के बाद में पता चललैक जे ई शायर तऽ जिन्दगी में एक्के घंटा शायरी करैत छैक आ बाँकी के 23 घंटा एक आम आदमीक तरह रहैत छैक।

बब्लू के कनियाँक जे बात अपन विवाह सँ पहिने बढियाँ लागैत छलैक, ओएह बात आब खराब लागय लागलैन्ह। कखनो-कखनो ओ सोचैत छलाह जे माँ-बाबूजी'क जीवन कतेक बढियाँ छलैक। बाबूजी'क ऑफिस सँ अयला'क बाद हुनकर माँ कम सँ कम एक कप चाय बना के तऽ दैत छलीह। मुदा ओ अपन कनियाँ के कैरियर के प्रति बहुत संवेदनशील छलाह। हुनकर कखनो मोन नहि छ्लन्हि जे हुनकर कनियाँ अपन नौकरी छोडि साँझ के एक कप चाय बनेबा'क लेल घर बैसथि। मुदा हुनका आ हुनकर कनियाँ में बहुत अन्तर छलैक। ओना तऽ अक्सर ई होइत छैक जे दु लोकनि दु भिन्न-भिन्न स्थान सँ आबि के एक जगह रहनाय शुरु करतैक, तऽ दुनू के रहन-सहन में अन्तर ते हेबे करतैक। मुदा एतय दुनु आदमी के सोचे में अन्तर छलैक। जतय बब्लू एक बढियाँ जीवन केँ महत्व दैत छलथिन्ह ओतय हुनकर कनियाँ जीवन में प्रत्येक ऊँचाई छुबय चाहैत छलीह, चाहे ओही लेल हुनका किछो करय पड़न्हि। दुनू लोकनि अपन-अपन जगह ठीक मुदा दुनु में कोनो सामंजस्य नहि। बब्लू एहि बात के अपन नियति बना काज चलबैत छलाह जे विवाह'क बाद पति आ पत्नी के कतओ नहि कतओ कम्प्रोमाइज करइए पड़ैत छैक।

मुदा परसु त’ अति भ' गेलैक। आय बरसातिक दिन छलैक आ हुनकर माँ-बाबूजी'क फोन पिछला एक महीना सँ आबि रहल छल जे कनियाँ के बरसातिक पूजा करैक लेल जरूर कहबैक। बब्लू से सकारात्मक छलाह जे बरसातिक पूजा कतओ नहि हो। बरसातिक कथा त’ नहि भ' सकैत छैक मुदा बड़ गाछक पूजा जरूर भ' सकैत छैक। की हेतैक कनियाँ के एक दिनक छुट्टीए ने लेबे पड़तन्हि। तें कनियाँ के बिना बतेने पिछला एक महीना सँ बड़'क गाछ ताकै में लागल छलाह। सँयोगवश बड़ गाछ सेहो भेटि गेलन्हि।

आ तीन दिन पहिने अपन कनियाँ के ई बात कहने छलाह जे बरसातिक दिन छुट्टी जरूर ल' लेब। आशाक विपरीत कनियाँ हिनका निराश क' देने छलीह। हिनका कहने छलीह, "21वीँ सदी में भी तुम इस ढोंग पर विश्वास् करते हो, मुझे यह जानकर आश्चर्य होता है कि तुम एक सॉफ़्टवेयर इन्जीनियर हो और फौरेन का तीन बार दौरा कर चुके हो उस दिन मेरे प्रोजेक्ट की डेलिवरी है, एन्ड आई कान्ट स्टे एट होम जस्ट फोर आल दीज नोनसेन्स"। कनिके देर में बब्लूक माय के फोन सेहो चलि आयल आ बब्लू के माय सँ एतेक बड़का झूठ कहबाक हिम्मत नहि भेलन्हि जे ओ कहि देथीन्ह की कनियाँ बरसातिक पूजा करय सँ मना क' रहल छथीन्ह।

ओ अपन माँ-बाबूजी सँ कहि देलथिन्ह सब बात सच सच। हुनकर माँ-बाबूजी कनियाँ सँ बात करबाक लेल चाहैत छलथिन्ह मुदा ओ फोन पर बात नहि करय चाहैत छलीह। परसुए त’ बरसाति अछि आ आय ई सब नाटक भ' रहल छल। ओहो राति एक्के बिछौन पर पड़ल बब्लू जतय पूरा दुनियाँ के बारे में सोचैत छलाह आ आजुक टटका घटना'क कोनो उपाय सोचै में व्यस्त छलाह, ओतैय हुनकर कनियाँ फोंफ काटैत सुतल छलीह।

भोर भेला पर हुनकर कनियाँ ऑफिस गेलीह। ऑफिस त’ बब्लूओ गेल छलाह मुदा हुनका आय काज करबा में कोनो मोन नहि लागैत छलन्हि। लन्च'क समय में हुनकर बाबूजी हुनकर कनियाँ के फोन केलथिन्ह। नहि जानि किएक एहि बेर हुनकर कनियाँ हुनकर फोन उठा लेने छलीह आ बाबूजी कें कहने छलथीन्ह, "गोर लागैत छी बाबू जी!" हुनकर बाबूजी कहलथिन्ह, "सौभाग्यवती रहथु, की हमरा एतेक अधिकार दैत छी जे हम अहाँ के दुई लाइन कही"। नहि जानि किएक ओ हुनका परमिशन द' देलथिन्ह।

हुनकर बाबूजी फोने पर कहय लागलथिन्ह, "कनियाँ! हमर बेटी! आय हमर उमर साठि पार क' रहल अछि। हमरा लेल जेना बब्लू तहिना अहुँ। हम आय ई बात अहाँ के एहि दुआरे कहि रहल छी किएक ते हमरा बुझल अछि जे अहाँ पढ़ल-लिखल छी आ हमर बात के अहाँ बहुत बढियाँ तरीका सँ बुझि सकैत छी। जँ अहाँ एतेक पढ़ल नहि रहितहुँ त’ हम अहाँ के अखन किन्नहुँ नहि फोन केने रहितहुँ"

ओ आगु बाजैत कहलथिन्ह, "बेटी, हमरा लोकनिक किछु सँस्कार अछि। जेना बिलाई म्याउँ म्याउँ करैत छैक कुकुर भौं भौं करैत छैक... किएक त’ ई ओकर सँस्कार छैक। आय यदि कोनो कुकुर म्याउँ म्याउँ करय लागय त’ ओकरा किओ वैल्यू नहि देतैक। तें कुकुरक भला एही में छैक जे ओ भौं भौं करय।"

हुनकर तर्क जारी छल, "तहिना हमरा लोकनिक सेहो सँस्कार अछि। मानि लिअ आय अहाँक बाबूजी आबि जाथि आ अहाँ हुनकर पैर नहि छुबि हुनका हाथ मिला कें स्वागत करिऔक तें की अहाँ अपन बाबूजी'क प्रतिष्ठा में कमी क' देबन्हि, मुदा हाथ मिला के अहाँ के मोन नहि मानत. जे आत्मा के सँतुष्टि पैर छुबि के भेटत ओ कहिओ हाथ मिलेला सँ नहि। किएक ते हाथ मिलेनाय अपना लोकनिक सँस्कार में नहि अछि। अपना लोकनिक सँस्कार में छैक जे पैर छुबि प्रणाम करी"।

ओ समाप्त करैत बजलाह, "तें बेटी अहाँ दुनु लोकनिक एखन जीवन'क शुरुआत थीक। बरसातिक पूजा एक सौभाग्यशाली, सम्पूर्ण आ खुशहाल दाम्पत्य जीवन'क लेल कयल जायत छैक। ई अपना लोकनिक सँस्कार में अछि आ हजारों साल सँ मान्यता छैक, जे बरसातिक पूजा मोन सँ करैत छैक ओकर परिवार हमेशा खुशहाली में बीतैत छैक। आ सबसँ पैघ जे जीवन में ई एक्के बेर होइत छैक। जीवन बहुत पैघ छैक आ अहाँ के ई त’ शुरुआते थीक, अहाँ के जीवन में कैरियर बनेबाक बहुत मौका भेटत। तें अहाँ एकरा नहि छोड़ब। हमर बात मानि लिअ आ काल्हि छुट्टी ल' के ई पूजा जरूर करू, एहि सँ हमेशा अहाँक परिवार खुश रहत"।

ई कहि हुनकर बाबूजी फोन काटि देलथिन्ह। हुनकर बाबूजी के भेलन्हि जे पुतोहु बात मानि जेथिन्ह मुदा कनियाँ के ऊपर में विपरीत प्रभाव पड़लन्हि। कनियाँ तुरन्त अतुल्य प्रकाश उर्फ बब्लू के फोन क’ कहलथिन्ह, " सम्भालो अपने बाबूजी को जो मन में आये आँय-बाँय बकते रहते हैं। उनको मालूम नहीं था क्या कि वह अपने बेटे की शादी एक सॉफ्टवेयर इन्जीनियर से कर रहे हैं, बताओ मुझको वह कुत्ता का भौं भौं और बिल्ली की म्याँउ म्याँउ से सँस्कार समझा रहे थे। उनको बोल दो की सँस्कार क्या होता है मुझे अच्छी तरह से मालूम है।"

"और मैं बेवकूफ नहीं हूँ। मेरा कल प्रोजेक्ट का डीलिवरी है इसीलिए, नहीं तो तुमलोगों को मैं इतना नाटक करने का मौका नहीं दिया होता यदि मैं छुट्टी माँगूगी तो मुझे नौकरी से निकाल दिया जाएगा। और एक हजार साल के रीति-रिवाज के लिए अपना नौकरी नहीं खोना चाहती।" हुनकर कनियाँ फ्रश्टेशन में अपन बात कहैत फोन काटि देलथिन्ह. मुदा बब्लू अपन बाबूजी के अपन कनियाँ के विचार नहि कहबा में नीक बुझलथिन्ह आ नियति'क इच्छा जानि एकरा बिसरि जेबाक सोचलथिन्ह। आब हुनको लागय लागलन्हि जे हुनकर कनियाँ ठीके त’ कहैत छथीन्ह।

आय साँझ में जँ हुनकर कनियाँ घर एलीह ते अतुल्य-प्रकाश उर्फ बब्लू सेहो हुनका कहय लागलन्हि जे अहाँ'क विचार सँ हमहुँ सहमत छी। जीवन बहुत पैघ छैक आ आय सँ पचास साल बाद कतेक लोक एहि परम्परा के आगु बढ़ेताह से पता नहि। पचास साल बाद किओ बरसाति मनेबो करताह की नहि से पता नहि। तें अपना लोकनि किएक एहि में फँसि अपन जीवन खराब करब। यदि अहाँ के छुट्टी नहि भेटैत अछि ते जाउ अहाँ काल्हि आफिस जाऊ। हम त’ पहिने सँ छुट्टी नेने छी काल्हि हम नहि जायब"।

हुनकर कनियाँ के हुनका ऊपर मेँ सहजे विश्वास नहि भेलन्हि। हुनका मोन में खटक’ लागलन्हि जे जरूर एहि में ई दुनु बाप-बेटाक किछु चालि अछि। हमेशा सँ सतर्क रहय लागलीह। मुदा अतुल्य-प्रकाश उर्फ बब्लू आब पूर्ण तरहें सहज भ' गेल छलाह्। आ नहि जानि किएक हुनकर सहजता हुनकर कनियाँक मोन में शंका नहि मुदा एक शाँति प्रदान करैत छलन्हि।

बब्लू आय़ जल्दी सुति गेलाह। मुदा सब किछु सामान्य भेलाक बादो हुनकर कनियाँक मोन उद्विग्न भेल छलन्हि। बेर-बेर हुनका मोन में बब्लूक बाबूजीक बात कौंध जायत छलन्हि, जे बरसाति नव दाम्पत्य जीवन कें खुशहाल करबाक एकटा पूजा थीक। लोक एक जीवन में एक्के बेर ई पूजा करैत अछि जाहि सँ हुनकर जीवन खुशीपूर्वक बीतय। ई बात एक पढ़ल लिखल लोक बेसी बुझि सकैत छैक. दोसर तरफ हुनका इहो मोन पड़ैत छलन्हि जे काल्हि प्रोजेक्टक डेलिवरी थीक। भोरे-भोर उठि के ऑफिस जेनाय अछि। बहुत काज निपटेनाय अछि। आ अमेरिका में भोर होमय सँ पहिने ओकरा डेलिवरी क' देबाक छन्हि। ओकर बाद हुनकर प्रोमोशन, अमेरिका जेबाक अवसर कत्तेक चीज भेटतन्हि। हुनकर दुनिएँ बदलि जायत।

आय बरसाति छल। बब्लू अखन धरि सुतल छलाह। आय ओ छुट्टी लेने छलाह। मुदा हुनकर कनियाँ भोरे उठि तैयार होमय लागलन्हि। हुनकर नौकरीक आय सबसँ महत्वपूर्ण दिन छल। हुनका आय ई साबित करबाक अवसर छलन्हि जे लड़का आ लड़की में कोनो अन्तर नहि बल्कि ओ लड़का सब सँ एक डेग आगुए छथि. ओ भोरे-भोर तैयारी करैत छलीह मुदा काल्हि बब्लू'क बाबूजी सँ फोन पर भेल बात हुनका कखनो-कखनो डरा जाइत छलन्हि, "जीवन, परिवार, खुशहाली, बरसाति इत्यादि-इत्यादि"। मुदा प्रत्येक आवेग पर अपना आप के सम्हारैत, ओ अपने आप सँ साबित करै लेल चाहैत छलीह जे ओ स्त्री थीकीह मुदा कमजोर नहि। स्त्री'क सबसँ पैघ दोस्त स्त्री आ सबसँ पैघ प्रतिद्वन्दी स्त्रीए. ई शब्द हुनका अपना लक्ष्य सँ नहि डगमगा सकैत छलन्हि। जखन ऑफिस जेबाक लेल ओ तैयार भ' गेलीह तखनो बब्लू निश्चिंत भ' सुतल छलाह, जेना किछो नहि भेल छल। मुदा कनियाँक आवाज जखन कान में गेलन्हि "चाय पी लो" त’ धरफड़ा के उठलाह।

दुनू लोकनि एके टेबुल पर बैसल छलाह मुदा बात किछु नहि भेलन्हि। बब्लू एहि दुआरे किछ नहि बजलाह जे हुनका एखनो नींद लागल छलन्हि आ हुनकर कनियाँ एहि दुआरे किछु नहि बजलीह जे हुनका एत्तेक बात कहैक छलन्हि जे फुराइते नहि छलन्हि जे कोन बात करब। खैर घड़ी में आठ बाजि चुकल छल। आ हुनकर कनियाँ बरसातिक दिन में अपने पति के बाय-बाय कहि ऑफिस जा चुकल छलीह। बाहर सँ ऑफिसक काजक तर बैसल आ भीतर सँ बरसातिक बोझ तर दबल। आ ताहु में हुनकर ससुरक गप्प "जीवन, परिवार, खुशहाली, बरसाति" बेर-बेर आबि हुनकर तंद्रा के भँग क' दैत छलन्हि।

जहिना हुनकर कनियाँ ऑफिस लेल गेल्थीन्ह बब्लू फेर स’ बिछाउन में पसरि गेलाह, एहि बात सँ निफिकिर जे सूर्यक रौशनी घर में दूधिया मरकरी कें हराबैक लेल ताल ठोकि रहल छल। बाथरूम'क नल सँ प्रत्येक दस सेकेन्ड पर चुबय बला पानि-बुनक टप-टप'क आवाजो हुनका विचलित नहि करैत छलनहि। आ बाहर तरकारी बेचय वाला वाला आ कबाड़ीवाला'क आवाज सेहो। हुनकर नींद तखने टुटलन्हि जखन घरक काल-बेल बजल।



सपना
राति देखल एक गोट स्वप्नक गप कहैत छी। ब्रह्मस्थान बला बड़का पोखरिक भीड़ पर माछ मारति रहि। झींगुर ध्वनिमय अधरातिक सन्नाटा में ओई भुतहा पोखरिक भीड़ पर हम असगरे बन्सी धेने बैसल छलहुँ। मन्द मन्द बसातक सन्गहि मोन में रसे-रसे डर सेहो पैसल जा रहल छल। पोखरिक थमकल पानि में छोट-मोट हिलोर पर झिलमिलाइत खस्ठिक (षष्ठीक) आधा चानक छांह देखि, मुदा ई डरक असर कमि गेल छल। डोरि जखनहि कनी तनल आ पनि में दहाइत सिकरिक टुनगी जखनहि सुगबुगायल, हम पट्ट स बन्सी खींच लेलहुँ। धुत तोरि के! रतियो में वेह टेंगरा माछ! रोहु भाकुर सब सुति रहल छै की? माछ के बन्सी स निकालि करची में गंथलहु। फ़ेर चालिक बोर लगेलहु। एतबा में मेघक एक गोट चंचल टुकडा चानके घोघ ओढा गेल। एके छन में घुप्प अन्हार। गामक कुकुर सब सेहो कानय लागल। डर फ़ेर जोर पकडलक मुदा रातिक रोमांच जेना हमर गट्टा धऽ क कहय लागल, कनी काल और, बस कनिके काल!

मेघ हटि गेल छल, पोखरि में चान फ़ेर झलक’ लागल। कुकुरक कानब मुदा बन्द नहि भेल। बन्सी हम पानि में फ़ेर ध’ देलहुँ। बसात सेहो जोर पकरऽ लगलै, हवाक प्रभाव में बांसबीटक घेंटाजोरि स कोलाहल होबय लगलै। कुकुरक कानब सेहो बढि गेलैक। बुझि परैत अछि माछ फ़ेर बोर खा रहल अछि। अहि बेर बड़का माछ फ़न्सल शायद। टुन्गि बहुत तर खींच गेल छइ. बन्सी झिकला पर भारी बुझायल, खिन्च्ने नहि खिन्चा रहल छल। सब दम लगा देलहुँ तखन जा क एगो रोहु सनक माछ दुनु हाथे बन्सिक डोरि पकरने बहरायल। माछक हाथ? हां यौ, आदमी जकाँ माछक दु गोट हाथ। दु छन रुकि क माछ बाजहो लागल! कहै लागल “और चाली रखने छ की? बहुत दिन भऽ गेल सुवदगर चाली खेला।” विस्मय सऽ हमर मुह खुलले रहि गेल। माछ फ़ेर टोकलक, “डेरै के काज नहि छै। वरुण महराज हमरा वरदान में आदमी जकाँ काया आ बोली देने छथि।” रहल सहल बोर बला चाली हम माछक आगु में ध देलियै। चाली खाइते-खाइते माछ बाजल “ गाम में त आब केयो रहि नहि गेल छै। आब त केयो इम्हर बोर खसबै अबिते नहि अछि, तु कत’ स ऐलह?” “बंगलोर स। ” हम डेरैल, दबल आवज़ में बजलहुँ। ‘ओहो, हमहुँ त कहि गाम में आब के बांचल अहि माछ मारै बला?” माछ मुस्की मारैत बाजल। हमर मोन में शंका जागि उठल, गामक लोक सभ कत गेलैथ? हमर बाबु-माय, काका-काकी सभ अतै त छथिन! बडका बाबा, बौवन काका, पाठक जी, फ़ेकन, परिछन सभ कत गेलै? माछ स पुछ्ला पर ओ पिताअ क बाजै लगल। “जहिया छोडि कऽ गेल रह गाम, तहिया सऽ कहियो गामक सुधि लेबाक होश रहल तोर सभ के? के मरल के जील से कहियो केकरो सऽ पुछलहक? आधा गाम तऽ पाइ खातिर तोरे जकां गंगा पारक धुआं बला भट्ठा में झोंका गेल। बचल बुढ्बा बुढिया सभ के वियोग आ वियाधि मारि देलकइ, तहु के बाद जे बचलाह हुनका गरीबी आ भूख ल गेल। तोरा सभ सनक सपूत सभ बाबू-माय दिस कहियो तकहो कहां एलनि?”

माछक बात सभ सुनि मोन बैस गेल। आत्म ग्लानि जागि उठल। ठीके तऽ कहि रहल अछि ई। भोतिकताक जाल में बान्हल आदमीक लेल आय भावनाक मोल माटि बराबर अछि। रिश्ता-नाता, बात-वेहबार सभ पाइ पर केन्द्रित भ गेल अछि। अते तक जे लोक आइ अपन जन्मदाता तक के अपन नहि बुझैत अछि। “कानब सुनै छह की नइ?” माछ बाजल। “हां, कुकुर सभ बरि काल स कनि रहल अछि” हम नहूं अवाज में जबाब देलियै। “हे हे हे, मूढ़ मनुष्य, कुकुर आ आदमी के अवाज में अन्तर सेहो बिसरि गेल्हक की? कनी ध्यान लगा कऽ सुन्हक। सभ मनुखक कानब छै ई। नै विश्वास होइ छ तऽ कनि भीड पर स उतरि कऽ धार दिस देखहक।” माछक अहि जवाब स बैसल डर फ़ेर जगि गेल। पाछा मुन्ह क क धार दिस देखलहुँ त क्षुब्ध रहि गेलहुँ। धारक काते-काते सैकडो लोक घेंट में घेंट जोरि कानति हमरे दिस आबि रहल छल। हमर धड्कन बढै लागल मुदा पैर नहि रुकल। लग एलहु त देखैत छि जे सब चेहरा जानल-पहिचानल। हमर अपन बाबा-दाई दहाड मारि चिचियैत अबि हमरा पकरि लेलनि। कहै लगला जे बौवा कहियो देखहो नहि आयल। बाबा दाई के पाछा बडका बाबा, बौवन काका, पाठक जी, फ़ेकन, परिछन सभ हमरा दिस बिना तकनहि, अप्पन धुन में चिचियैत पता नै कत’ जा रहल छलथि। कचोट स हम मरिये गेलहु। अपनो लोकक दुख हमरा कहियो नहि बुझायल। अपने धुन में रहि गेलहु। हम बन्सी भीड़े पर छोरि, गाम दिस भागय लगलहुँ। गाम पूरा धारे कात जकाँ सुन्न-मसान। डर सऽ हमर करेज जेना बाहर निकल’ लागल। बाप-बाप करति लन्क ल’ क’ हम भागति रहलहुँ। एतबा में जेना बुझायल जे क्यो पकरि क झक्झोरि रहल अछि। होश केलहु त बुझ में आयल जे घरवाली निन्द स जगा रहल छथि। पुछ्लनि जे की भेल, केकर सपना देखै छलहुँ? “आह एक गोट दु:स्वप्न!” हम कहलियनि। मोन कनि आशवस्त भेल। 



रोपनी
कहु की हाल समाचार यौ? सब दुरुस्त ने? हमर हाल की कहु, रोपनी शुरु भऽ गेल अछि. अहि बेर हथिया बढिया जकाँ बरिसलय कहाँ? तैयो कोनो तर्हे धान तऽ रोपै के छैहे. टोल पर जा कऽ काल्हि साँझे जौन अढा एलहु. आइ भोरे खेत पर कादो करय के छल. हरवाह सन्गे खेत पर पहुँचलहु. भरोसी ६कठवा में झिमनी लत्ती उखाइर रहल छल, सन्गे ओकर छोट भाइ परिछ्न सेहो छलइ. परिछन पंजाब रहैया. कनी काल ओकरे सँ बतियेलहु. कहलक जे पंजाब में बडि-बडि टा खेत होइ छै. सब खेत एके सन्ग. मालिक अपने टेक्टर चलबै छै. आ दोआबक माटि त ओनाहु सोने उग्लै अछ. सोन त अपनो अपनो धरती उगलै छल. ओत पढल लिखल किसान सब नब-नब ढंग सऽ खेती करैत अछि. परिछना तऽ कहलक जे रोपनियो मशीने सऽ होइ छै. जोताइ, कोराइ, रोपाइ आ कटनी सभ मशीने करै छै. ओत धान बेगर कादो केनहे रोपै अछि. नबका किनुआ बीया सब कमे दिन में पाकि जाइ छै. ताइ पर सऽ लोक आयुर्वेदी दबाइ सब सेहो उपजबै अहि. रेडियो में तऽ कहै छलै जे पंजाबक किसान तऽ आब अमेरिको दिस जै लागल अछि खेति करै लेल. आब कहु जे ई सभ कहियो अपन सभ दिस हेतै की नै. आइ कल्हि तऽ केयो खेती करहे नहि चाहै अछि. खेतीहर तऽ कन्गाल भेल जा रहल अछि. अबुझ किसान अपन पुरान तरीका सऽ खेती करै अछि जाहि सऽ दु परानि के आश्रम चल्नाइ सेहो कठिन अछि. जगह जमीन बिलैल से जा रहल अछि. पढल लिखल नबजुबक के लेल खेति केनाइ बड्का बेज्जतीक बात भ गेल छै. कतेक त अन्नो आब दुर्लभ भ गेल अछि. माढ, साम, कुर्थि अइ सभ के तऽ अपने लोकनि नामो सुनने होयब की नहि! खेती में नफ़ा कोना हेतै? खेतीहरक इज्जैत कोना हेतै? अपने सँभ जकाँ पढल लिखल बुझनिक लोक सँभ जों रिटैर भेलाक बादो गाम वापिस आबि आ अपन अनुभव आ ग्यान हमरा सनक लोक सन्गे बान्टि त किछु अन्तर त जरूरे एतै. हजारो भरोसि आ परिछ्न के गाम नहि छोडय पडतै. गाम में पाइ ऐतै तऽ रोड, बिजली उद्योग, बड्का बजार ई सभ त अप्ने मोने भ जेतै. होउ बड सपना सभ देखलहु. बीया ल क जौन आबि गेल अछि. कादो भऽ गेलै, आब रोपनी कैल जै. 



इन्द्रजाल
समग्र मिथिलावासी के हमर प्रणाम। हमर ई पहिल पत्र थिक तें हेतु त्रुटिक लेल पहिनहे क्षमाक अभ्यर्थना करैत छी। भेलै ई जे राम भरोसे छ महिना पर काल्हि डिल्ली सऽ गाम आयल। साँझु पहर चौक पर भेटल छ्ल। भरोसिया लक्ष्मी नगर में फ़लक ठेला लगबैत अछि। मोन में विचार उठल जे अखन तऽ गर्मी में फ़ल खूब बिकाइत हेतै, तखन ई धंधा छोरि गाम में की झख मारऽ चलि आयल? पुछला पर कहलक जे मोन बड जोर खराब भऽ गेल छल, गाम में कनि दिन सुस्ता क जायब। भरोसियाक बदरंग मुँह कान देखि आब के कहतै जे कुश्ती में असगरे ई चारि टा जवान के पटकी दैत छल। धारक कात माघ मासक पूर्णीमा मेला में जत्थाक जत्था लोक अहि भरोसियाक तमाशा देखऽ अबैत छल। आब तऽ गाम में ने लोक रहल ने रहल सहल लोक में ओ बात। इहे सब बिचारैत दलान पर पहुँचलहु।बरद घर कऽ क कनि रेडियो धरौलहु। खेती बारिक कार्यक्रम चलि रहल छल। कोनो बिग्यानी धान में लागऽ बला कीडा सभक उपाय बुझा रहल छ्लाह। कनि काल में भरोसी धार दिस सऽ भऽ क दलान पर आयल। बडा गम्भीर जकाँ गप्प करै लागल। हम सब मिडिल स्कूल में सन्गे रहि। सन्गहि बड्का मालिक के ताड़ गाछ पर तर्कुन तोडैत पकरायल रहि। सब मिला क हमर सभक जोड बरद आ गर्दानी जकाँ छल। बात सऽ बुझायल जे बीमारी साधारण नहि थिक। ओकर पेट में पथरी भऽ गेल छलई। अपरेसऽनक लेल पाइ के जोगार में गाम आयल अछि। गाभिन महीस बेचऽ छारि आर कोनो उपै अखन नहि छै।महेस ठाकुर १० हज़ार देब लेल तैयार भेलै अछि मुदा ४ टका सुदि पर। महीस बेचि कऽ हेतै १५ हज़ार, तहु सऽ काज नहि चल्तै। भरना धरबाक लेल खेतो पथार त नहि छै भरोसिया के। लऽ दऽ क १० धुर घरारी बस, मुदा घरारी बेच जेता कतऽ? हम छि खेतीहर, दु बिघा जरसीमन अहि आ ४ कट्ठा गाछी। छ परानिक आसरम अहि। अपनेहे लोकनि कहियौ जे हम कतेक मददि करबै? बड भेलै त ३-४ हज़ार, सेहो घरबालि सऽ मारि कऽ क ग्रामीन बैंक बला फ़िक्स तोडेला पर। पर साल आम बेचने रहि तेकर पाइ धेने छी। भरोसीक भरोस आब टुटल जा रहल छल। ओ अपन घर दिस बिदा भेल। हम भोजन कऽ क दलान में परि रहलहु, मुदा नीन नहि भेल। हम कतौ बाहर कमै नहि गेलहु। गामक माटि कहियो जाने नहि छोडलक। जबान भेलहु त हमर सब संगी डिल्ली, पंजाब, बम्बई, कलकत्ता आ की जानी कतऽ कतऽ चलि गेल। गाम सऽ लोक बाइर‍हक पानि जकाँ बिला गेलै। पाइ के पियासल खेतिहर मजदूर आब चट्कल में, मिल में, दोकान में मजदूरी करय लागल, रिक्शा चलबै लागल, ठेला लग्बै लागल। अतेक केलाक बादो ओ गरीबीक आ बेबसिक अइ इन्द्रजाल सऽ नहि निकल सकल। देशक अजादी सऽ हमरा सन लोक सभ के कोन मतलब? अहिं सब कहु जे कोना अइ इन्द्रजाल सऽ गरीब बहरायत। आइ एत्बै, राति तीन पहर बीत गेल छै, कोतवाल अखनहि पहर दैत धार दिस गेल। आब सुतऽ दियऽ।



मैथिली कथा – बसात
आइ झंझारपुर बजार मे बहुत दिनक बाद माधव झा भेटल छलाह। भेंट होइतहिँ ओ सुरु भए गेलाह अपन आन्तरिक गप्प बँटबामे। जेना-तेना छुटकारा भेटल आ हम अपनामे लगलहुँ। मुदा हुनक कहल बहुतो रास बात एखनहुँ घुरिया रहल अछि। बेरि-बेरि मोन पड़ि जाइछ माधव झाक व्यथा। माधव झाक बेटा विवेक मध्यम कोटिक छात्र छल, मुदा रहए मेहनतिआ आ तैँ ओकर आकांक्षा रहैक जे इंजीनियर बनी। माधव झा सेहो मध्यम आयक लोक, मुदा सन्तानक आकांक्षाकेँ पूरा करबाक लेल अपनाभरि प्रयास करैत रहनिहार। समाजमध्य बसात तेहन बहि रहल छैक जे जत-तत अर्थक काज। तैओ ओ अपना लेखें एहि प्रयास मे हरदम लागल रहैत छलाह जे जेना-तेना बेटाक आकांक्षा पूरा होइक।

मोन पड़ैत अछि जखनि इंजीनियरिंग पढ़ाईक जाँच-परीक्षा परिणाम आयल रहैक आ हमहीँ हुनक पुत्रक रिजल्ट देखने रहिअनि, ओ परिणाम सूनि निराश भए गेल रहथि, कारण विवेकक पोजीशन बड्ड निम्न स्तरक छलैक। परिणामक हिसाबें ओकर एडमिशन कोनो नीक इंजीनियरिंग कॉलेजमे आ मनोनुकूल प्रभाग भेटबाक सम्भावना बहुत कम रहैक। हम कहने रहयनि जे- औ जी आइ-काल्हि सभ गोटा अपन सन्तानकेँ इंजीनियरे बनएबामे व्यस्त छथि,  हमरा जनैत किछु दिनमे ओकर हाल ठीक नहि रहतैक। तैँ अपन पुत्रकेँ प्रतियोगिता परीक्षाक हेतु तैआर करु आ सम्प्रति कॉमर्स रखबाक हेतु कहिऔक। हमर गप्प सुनि माधवजी तँ सहमत भेलाह मुदा पुत्रक आकांक्षा ओ नहि तोड़य चाहैत छलाह। एहि बीच पुत्र सेहो दिल्लीसँ परीक्षा द घुमि आयल रहनि, कारण जे आब तँ एडमिशनक बेर भ गेल छलैक।

ई कथा ओ माधव झा केँ सेहो कहलक, संगहि इहो जे काल्हि हम मुजफ्फरपुर जायब, जतए ओकरा कॉनसिलींग मे बजौने छैक। प्रातः ओ मुजफ्फरपुर गेल आ एम्हर चिन्तित माधवजी केँ हम कहने रहियनि जे जखनि छात्र स्वयं एतेक उत्सुक अछि तँ ओहि उत्सुकताकेँ रोकब उचित नहि।

किछु दिनक अभ्यन्तर पुनः झंझारपुर बजार मे भेटलाह। हमर जिज्ञासा पर ओ चिन्तित चित्तेँ चाहक दोकान दिस घीचैत कहलन्हि- गप्प कने माहूर भ गेल अछि आ ई गप्प ठाढ़े-ठाढ़ नहि कहि सकैत छी। दूगोट चाहक आग्रह करैत हम पूछलियनि जे कि बात छैक, अपने की कहैत छलहुँ? ओ अत्यन्त गम्भीर भ कहए लगलाह- की कहू! किछु नहि फुरा रहल अछि, एक दिस सन्तानक मोह आ दोसर दिस हमर आर्थिक स्थिति। पता नहि जे कोना दुनूक बीच सामंजस्य होएत। गप्पकेँ फरिछबैत कहलनि जे -काल्हि मुजफ्फरपुरसँ अएला पर खुशीपूर्वक कहलक जे कागज-पत्तरक कार्य भए गेल, हमर नामांकन उड़ीसाक एकटा इंजनियरिंग कॉलेज मे होएबाक अछि।

हमसभ क्षण भरिक लेल सुन्दर सपना देखनहिँ छलहुँ कि ओकर अग्रिम पंक्ति झकझोड़िकेँ राखि देलक। ओकर कहब छलैक जे एहि लेल कम सँ कम पाँच लाख टाका चाही। पाँच लाख टाकाक गप्प सुनितहिँ लागल जेना हमर शरीरसँ सबटा खून सोखि लेल गेल हो, मोनमे तत्कालहि आएल जे ने राधाकेँ नओ मन घी होएतनि आ ने राधा नचतीह। आँखिक आगाँ अन्हार भए गेल छल, आगाँ कोनो इजोत देखबामे नहि आबि रहल छल। किंकर्त्तव्यविमुढ़क स्थिति छल। मुदा बेटाक ई शब्द सुनि जे आब बैंकसभ पढ़बाक हेतु कर्ज दैत छैक, किछु आशा जागल।

हम व्यग्र भए पूछि बैसलिऐक जे – एहि हेतु हमरासभकेँ की करए पड़त? ओ सहज रूपेँ कहलक जे एहि हेतु जमीनक कागज बैंक मे जमानति रूपमे जमा करए पड़त। ई गप्प सुनि बाबूजी बजलाह कोना होएत, कारण जखन हमरा तीनू भायमे बँटवारा नहि भेल अछि तखन जमीनक कागज बैंक मे कोना जमा कएल जाए सकैछ। हमर मुँहसँ अनायास निकलि गेल जे ई तँ असम्भव अछि। आ विवेक ई गप्प सुनतहिं भनभनाइत ओतए सँ उठि चल गेल आ अपन माएसँ कहि बैसल- ‘लगैत अछि हमर कैरियर हिनके सभ जेकाँ एही खोनही मे सड़ि जाएत’ आ ई कहैत घरमे जाकेँ सूति रहल। हमर स्थिति विकट छल, ने ओहि पार ने एहि पार, बीच समुद्रमे डुबैत एकटा निरीह प्राणी, जकर जीवनक कोनो आस नहि। एतबा कहैत ओ किछु कालक हेतु रुकलाह, हम हुनका विभिन्न तरहेँ आशान्वित करैत अपन-अपन बाट धएल।
माधवजीकेँ किछु अति आवश्यक कार्यवश गाम जाए पड़लनि, जतए भेंट भए गेलखिन एकटा मित्र। मित्रक ममियौतकेँ सेहो इंजीनियरिंग पढ़बाक लेल चुनाओ भेल छलनि आ ओहो हुनके सन समस्यामे पड़ि समाधान ताकल आ नामांकन कराओल।
हुनकहि द्वारा ताकल समाधानक बाटेँ माधवजी सेहो पार उतरलाह आ बेटाक नामांकन कतेओ ढ़क-पेँचक बाद  भोपाल मे भ गेलैक। पछाति अपन पेट काटि बेटाकेँ पढ़बैत रहलाह। कतेको दिनक बाद एकबेर फेर हुनकासँ झंझारपुरहिमे भेंट भेल ओ खूब प्रसन्नचित्त बुझएलाह। हमर भोज-भातक आग्रह पर अत्यन्त आह्लादित होइत तत्काल तैआर भए गेलाह, मुदा चाह-पान खाइत अपन-अपन घर दिस बिदा भए गेलहुँ। हुनकासँ हेँठ होइतहिँ नाचि उठल अपन छात्र-जीवन। सोचए लगलहुँ जे यदि हमरो सभक समय एतेक सहज रहितैक तँ आइ एम.ए. क केँ सूप महक भट्टा बनल नहि रहितहुँ।

मुदा ओएह गप्प, आब सोचिए केँ की! परञ्च, भूततँ पाछाँ छोड़निहार नहि, तेँ पुन: स्मरण भए आएल अपन रोटी जोगाड़, आइ एहि ठाम तँ काल्हि ओहि ठाम, कोनहुना जीवनक गाड़ी घीचि रहल छलहुँ। इएह दौगा–दौगी मे पहुँचि गेल रही कर्नाटक। गामक सभ खुशी- अहा बेचारा बड्ड दिन सँ बौआ रहल छल, एहि बेर ओकर जोगड़क काज भेटलैक। मुदा जे भेटल, केहन भेटल ओ तँ हमहिंटा जनैत छलहुँ, मुदा किछु संतोषजनक तँ अवश्य छल। एतेक दूर अयलाक पश्चात गाम सँ सम्पर्क कमि गेल आ अपनाकेँ नव परिवेशमे घुला लेलहुँ। आइ कतेको सालसँ कर्नाटकमे रचल-बसल छी, मुदा गाम तँ गाम होइत छैक।
किछु दिनक अवकाश पर गाम पहुँचल छलहुँ। गाम जाए झंझारपुर बजार नहि जायब ई सम्भव नहि। संयोग एहन जे झंझारपुर जाइतहिँ भेटि गेलाह माधवजी।

कुशल क्षेम पूछैत कत छी, बहुत दिनक बाद भेटलहुँ, आदि प्रश्नक झड़ी लगा देलनि। हम कहलियन्हि जे एतेक प्रश्नक उत्तर ठाढ़े-ठाढ़ नहि द सकैत छी। ताहि पर ठहक्का मारैत बाजि उठलाह- अहाँ तँ हमर मूहक गप्प छीनि लेलहुँ आ ई कहैत हम दुनू गोटें चाहक दोकानमे पैसि गेलहुँ। चाहक चुसकीक सङ अपन कथा हुनका सुनबैत गाम सँ एतेक दूर, ताहि पर सँ निश्चितता नहि, ई गप्प–सप्प कहैत छियैन्ह। मुदा ओ आशाक पोटरी खोलैत कहलनि- भगवती सभ आशा पूर्ण करतीह। गप्प बढ़बैत हम विवेकक इंजीनियरिंग पढ़ाईक जिज्ञासु भेलहुँ, सङहि छुट्टीमे गाम अएबाक विषयमे पूछि बैसलिएनि।

हमर गप्प सुनि ओ एकबेर हमर मूह दिस ताकि आकाश दिस ताकए लगलाह। जेठक मास, तैँ भगवान भास्कर अपन रौद्र रूपमे धरतीबासीकेँ अपन प्रतापेँ जरा रहल छलाह तैओ ओ हुनके दिस ताकि उठलाह। एकटा पैघ निसाँस लैत कहलनि- ‘हँ गाम आयल अछि लगभग आठ दस दिन भेल हेतैक।’ एकटा पैघ श्वास छोड़ैत कहि उठैत छथि-  “मोनमे बहुत दिन सँ  एकटा गप्प घुरिया रहल छल आ मोन होइत छल जे ककरो कहियौक, मुदा केओ ओहन विश्वस्त भेटिए नहि रहल छल, आइ संयोग सँ अहाँ भेंट भ गेलहुँ, होइत अछि जे ई गप्प अहाँकेँ कहि मोनकेँ हल्लुक करी।” हमर प्रतिक्रियाक प्रतीक्षा बिनु कएनहि ओ सुरु भए गेलाह– “जीवनक एहि यात्राक धारमे कतेक ठोकर लागत से नहि कहि। मोने मोन प्रसन्न छलहुँ जे हम अपन लक्ष्य पाबि गेलहुँ, जीवनमे नव किरिनक आशा देखए लगलहुँ, मुदा एकाएक सम्पूर्ण भविष्य मेघाच्छादित भए गेल।’’ ई कहैत दहो-बहो नोरमे डूबि गेलाह।

बादमे बहुतो बुझौला पर ज्ञात भेल जे एक दिन सभ गोटा सङहि भोजन कए रहल छलाह। माधवजीक बाबूजी विवेकसँ पूछलखिन्ह जे ओतए कोना कि हौ। एहि पर ओ एकटा संक्षिप्त  उत्तर देलक सभटा ठीके ठाक। आ बाबूजी वाह! वाह! कहए लगलाह। गप्प बढ़ैत गेल आ एही क्रममे विवेक एकटा एहन गप्प कहलकनि जे सभक मोन तीत अकत्त कए देलकनि। ओ कहलकनि जे ओतए सभ किछु तँ ठीक ठाक छैक मुदा हमरा ई कहैत लाज होइत अछि जे हमर पापा कोनो कार्य नहि करैत छथि आ नहि तँ कोनो पैघ व्यापारी छथि। ओकर कहब छलैक जे एतेक धरि हम पहुँचलहुँ अछि ओ तँ अपन विश्वाससँ, नहि तँ हमरहुँ पापा जेकाँ पाँच लाख टाकाक लेल पढ़बा आ नौकरी करबा सँ पहिने अपन सन्तानकेँ कर्जदार बनबए पड़ितए।

आगाँ ओ दादाजीसँ कहि बैसल- अहाँ तँ बहुत पैघ पंडित छी तखनि ई कखनो अहसास नहि भेल जे अहाँ सँ कम पढ़ल-लिखल पंडित जागे झा अपन दुनू बेटाकेँ कत सँ कत पहुँचा देलन्हि, हमरा तँ अहाँक एहि बुद्धि पर हँसी लगैत अछि जे अहाँक बेटासभ हाथ-पैरक अछैतो लुल्ह-नांगर बनि बैसल रहि गेलाह, जाहिसँ सम्पूर्ण परिवार काहि काटि रहल अछि। माधवजी ओ हुनक बाबूजीकेँ किछु फुरिऐ नहि रहल छलनि, मुदा विवेक लेल धनि सन, ओ  बुदबुदाइत रहल- कोन घरमे जन्म भ गेल, से नहि जानि।

माधवजीकेँ शान्त करबामे ठीके बहुतो समय लागल, यद्यपि छगुन्तामे अपनहुँ पड़ल छलहुँ। पान हुनक हाथमे दैत मात्र एतबहि कहि सकलिएनि- माधवजी, ई नवका बसात छियैक,  आ एहि बसातमे अपने जे संवेदना तकबैक ओ असम्भव। बुझियौ जे हमरा लोकनि एकटा चिड़ै छी जे अपन बच्चासभक लेल अपन सभ आकांक्षाकें आगि मे झोकि ओकर सभक आकांक्षा पूरा करैत रहू एहि आशामे जे एकटा नव बिहान अओतैक। ठीक ताही बेरमे हमर गाम जाय बाली गाड़ी खुजबाक लेल पुक्की मारि रहल छल आ हम हुनका सँ विदा लैत चलि पड़ैत छी आ रास्ता भरि अपस्याँत माधवजी हमर आगू मे नचैत रहैत छथि आ हम सोचए लगैत छी ई नवका बसात……!”



 विवाह’क तेसर सप्ताह (कहानी) 
राति भरि कछ-मछ करैत उर्मिला’क मोन उबिया गेल छलैन. आधा राति'क बादे हुनकर पति बेडरूम में आएल छलाह। एखन ओ एना फोंफ काटि रहल छलाह मानु जे बेटी’क विवाह एखने खतम भेल होन्हि। नौकर चाकर सब सुतल छल. आ बगल वाला फुलवारी मे झिंगूर किलोल करैत छल। चारु दिस आततायी सन्नाटा पसरल छल. हठाते बगल वाला आम गाछी पर टिह-टिहहिया आपन चिर परिचित आवाज देलक। ओहो आवाज कोनो टहँकार सँ कम नहि, सन्नाटा कें चीरैत ओ आवाज हुनकर हृदय कें बेधि देलकनि। एकर संगे टिह-टिहिया इहों सूचना देलकनि जे आब तेसरो पहर बीति गेल अछि। एक बेर ओ फेर सँ अपन पतिक मुंह देखे लागलीह. की सुन्दर दैदिव्यमान मुखमंडल छल, मानु, जेना कोनो गन्धर्व एखने पृथ्वी पर उतरल हो. एहेन सुन्दर छवि जे मात्र साहित्य में पढबा में भेटैत छैक. दैदिव्यमान मुँहे टा किएक, पछिला तीन सप्ताह'क घटना क्रम में हुनका ज्ञात भेलनि जे जतबी ओ देखबा में सुन्दर छलाह ओतबी हुनकर व्यक्तित्व सेहो नीक छनि. हुनकर पिता'क यश पुरे समाज में पसरल छलनि. विवाह सँ कतेक साल पहिने सँ एहि परिवार'क बारे में ओ सुनि चुकल छलीह. ओ लोकनि जतबी धनीक छलैथ ओतबी संस्कारी सेहो. हुनकर पति अपन पुरखा'क अर्जित धन संपत्ति में कोनो रूचि नहीं देखाबैत छलाह. ओ कहैत छलाह जे आदमी कें अपन दुनिया अपने बसेना चाही. विवाहोपराँत ई सब जानि उर्मिला कें बहुत खुशी भेल छलनि. आजुक समय में अरेंज्ड मैरेज'क बाद सब किछु एतेक बढियाँ भेटब हुनका पूर्व जन्म'क कोनो नीक काज बुझाना गेलनि. अपना आप कें ओ भाग्यशाली बुझए लागल छलीह.

मुदा पहिल सप्ताह के बादे एत्तेक किछु भऽ गेल जकर हुनका कोनो आशा नहि छलैन. आब तीने सप्ताह में सब किछु एतेक बदैल जेतैन तकरो हुनका कोनो अंदेशा नहि छलैन. विवाह'क उपरांत प्रत्येक स्त्री'क लेल सासूर एक रहस्य सँ कम नहि होएत छैक. पहिने तँ कोशिश केलथिन अडजस्ट करबाक लेल मुदा आब हुनका लागए लागलैन जे हुनकर कोनो दोष नहि. आब हुनका होइत छलैन जे हुनकर सासूर'क लोक बिलकूल अलग तरहक छैथ. विवाह'क मात्र तीन सप्ताह'क अंतराल में जतय एतेक नाटक भेल हो, ओहि बात कें ओ सामान्य कोना मानि सकैत छलीह. जखन हुनकर अपन पतिदेवे उपेक्षा करए छथि तऽ दोसरा'क कोन गप्प. पछिला तीन सप्ताह में कोनो दिन एहेन नहिं भेल छल जखन हुनकर पति एको घंटा'क लेल आबि कें हुनका सँ प्रेम सँ बात केने होइथ. हुनकर उम्र'क स्त्री लोकनि की-की सपना देखैत छथि. ओ त’ एतेक अनुशाषित जीवन जीबाक पक्ष में छलीह. लेकिन तीन सप्ताह में आब हुनका विश्वाश होमए लागलैन जे हुनकर उपेक्षा भ' रहल छन्हि. जखन हुनकर पतिए के अपन कारोबार आ पारिवारिक समस्या सँ निकलबाक लेल समय नहि छलैन तखन बेकारे विवाह केलैथ. उपेक्षा सँ विद्रोह'क भावना उत्पन्न होइत छैक, हुनका सेहो भेलैन. मुदा द्विरागमन'क समय में अपन पिता'क देल गेल वचन याद आबए लागलैन. एक प्रतिष्ठित परिवार में जन्म लेला'क बाद आ एक तथाकथित प्रतिष्ठित परिवार में विवाह भेला'क बाद विद्रोह करब हुनका ओप्शने मे नहि रहैन. ओनाहींए हुनकर सासु'क अनसन सँ सब किओ परेशान छल. हिनकर कोनो भी एक गलत स्टेप नैहरा'क प्रतिष्ठा कें हानि पहुंचा सकैत छल.

एक रहस्यमयी सासूर'क वातावरण में हुनकर कुंठित भावना अवसाद में बदलल जा रहल छल. एक बेर फेर सँ अपन पति'क दैदीप्यमान मुखमंडल के देखबाक कोशिश करए लागलीह. एहि बेर हुनका तामस नहि उठलैन. अपितु हुनका अपन पति'क ऊपर में दया आबए लागलैन. आजुक समय में, के एहेन आदमी होएत छैक जे अपन नव विवाहिता पत्नी कें छोडि अपन जेठ भाए'क कारोबार में हाथ बंटेबाक लेल गाम सँ दूर चलि जैत छैक? हुनका लग में त’ इहो ऑप्शन नहि छलनि जे ओ कहि सकैत छलीह जे हुनकर पति जे करय जा रहल छैथ, ओ मात्र बेवकूफी’क अलावा अओर किछु नहि थीक. स्त्री एक मजबूरी'क नाम सेहो थीक. कतेक दिन सँ अपन भावना कें दबा के रखने छलीह। आब मोन करैत छलैन जे ठोहि पाडि कें कानैथ. मुदा डर इहो छलैन जे पतिदेव कहीं उठि नहि जैथ आ हुनकर एखन धरि'क त्याग कहीं स्वार्थ में नहि बदली जैन्ह।

ओ उठि के बैसि गेलीह. सिरहौने मे ठेहुन मोड़ि कें अपन नाक आ मुह कें दुनू ठेहुन मे नुकौने रहलीह। किछु देर बाद नहुए नहुए केहुनी’क नीचा मे गेडुआ आएलन्हि आ नहि जानि कखन नीन्न आबि गेलनि। जखन आँखि फुजलनि त देखलैथ जे पतिदेव एखन धरि सुतल छैथ. नित्य क्रिया सँ निपटि केँ फुलवारी मे राखल आरामकुर्सी पर ई सोचि बैस रहलीह जे जखन पतिदेव उठताह तऽ हुनका ताकैत ताकैत एतय जरूर एताह. आब ओ चुप नहि रहतीह. विद्रोह नहि तऽ तर्क तऽ काइए सकैत छलीह. कम सँ कम पुछबाक तऽ चाही जे घर मे जँ एत्तेक नाटक लेल पहिने सँ तैयारी रहैन तऽ एकटा शरीफ लोकनि बेटी सँ विवाहे किएक केलनि. एक हजार प्रश्न फुरैत छलैन. मुदा स्त्री’क मोन मर्यादा’क सीमा मे बान्हल छल. तेँ मोने मोन विचारए लगलीह जे कोन कोन प्रश्न पुछबाक छैन्ह, जाहि सँ मर्यादा’क सीमा’क उलँघन नहि होमए.

विवाह’क पहिल किछु सप्ताह मे नवविवाहिता की करैत छैथ? जेना प्रत्येक बच्चा देखबा मे क्यूट होएत छैक, जेना विवाह मण्डप पर बैसल कनियाँ सुन्दर होएत छैक. इहो बात ओतबी सत्य जे प्रत्येक नवकनियाँ के ई होएत छनि जे अमुक विवाह कए ओ धन्य भऽ गेलीह. ई अग्नि’क चहु दिस सात फेरा’क ई कमाले थीक जे नवकनियाँ के हुनकर पति पुरे दुनियाँ मे सब सँ नीक लोक लागए लागैत छन्हि. नवविवाहिता के निगेटिव बात नहि फुरए छनि आ फुरबाको नहि चाही. प्रत्येक सामान्य विवाह मे कनियाँ के होएत छनि जे हुनका सपना’क राजकुमार भेटल छनि.

उर्मिला फुलवारी मे राखल लकड़ी’क आराम कुर्सी मे धँसल यैह सोच मे छलीह. अपन काल्पनिक दुनियाँ मे ओ अपन राजकुमार केँ परीकथा सदृश्य उज्जर उज्जर घोड़ा पर दूर सँ आबैत देखैत छलीह. मुदा यथार्थ हुनका झमान भऽ पटैक दैत छलनि. लोक सपना सँ तखने आन्दित भऽ सकैत छैक जखन ओहि मे किछु वास्तविकता होइछ. अन्यथा एहेन सपना लोक केँ डरा जैत छैक. उर्मिला अपन कल्पना सँ नहि डेराइत छलीह. बल्कि हुनका अपन भाग्य पर आब शक होमए लागलनि.
﻿
ओ कोन अनर्गल अपेक्षा करैत छैथ. हुनका अपन पतिक सामीप्य चाही, से की गलत? एखन धरि ओ अपन पति सँ सहज नहि भेल छलीह. विवाह’क तीने सप्ताह मे कोनो लड़की सहज कोना भऽ सकैत छैक. किछु समय तऽ चाही एक दोसर केँ जानबाक लेल. हृदय’क एक कोन मे इहो आशँका छलैन जे पतिदेव’क कोनो मजबूरी छैन जे नहि तऽ ओ बुझि सकैत छलीह आ नहिएँ हुनकर पति हुनका बुझबे चाहैत छथि. सम्भावना अपार छल आ ओ प्रत्येक सँभावना केँ अपन कल्पनाशक्ति’क हिसाब सँ विश्लेषण करैत छलीह.

फेर कनखी आँखि सँ पाछु देखलैथ. पतिदेव बेडरुम’क खिड़की सँ चहलकदमी करैत देखा पड़ैत छलैन. जल्दी सँ मोने मोन प्रश्न’क लिस्ट फेर सँ बनबे लगलीह. पहिल प्रश्न जे हुनका अपन तथाकथित कारोबारी ट्रिप मे लऽ जेबा सँ किएक हिचकिचा रहल छैथ. दोसर प्रश्न जे कोन एहेन कारण छैक जे ओ हिनका महत्व नहि दैत छथि. आ अन्तिम प्रश्न जे एना कतेक दिन चलत. प्रत्येक प्रश्न तर्कसँगत छल, उचित छल आ समयानुकूल.

एक बेर बेडरुम केँ फेर सँ देखलैथ. आब पतिदेव फुलवारी दिस आबि रहल छलाह. जल्दी सँ अपन ध्यान चिड़ै चुनमुनी दिस दऽ देलथिन. हृदय मे पसरल अन्तर्द्वन्द्व केँ अपन भीतरे रोकबाक लेल भरिसक प्रयास करय लागलीह. हुनका आभाष भऽ गेलनि जे ओ आब बिल्कूल लऽग आबि गेलाह. आगू मे अनन्त आकाश पसरल छल आ ओहि मे सूर्य’क लाल-लाल रौशनी हुनकर अवसादित मोन केँ तत्क्षण उर्जा सँ भरि रहल छल. लाल लाल आकाश’क नीचा मे शरद ऋतु’क हरीहरी पसरल छल. आ क्षितिज पर बहुते ऊँच आकाश मे नम्हर लोल वाला चिड़ै’क झुण्ड जीवन यापन लेल उड़ि क’ कतओ जा रहल छल.

जतय एक दिस प्राकृतिक सुन्दरता’क मनोरम दृश्य छल, ओतैये दोसर दिस असहजता, अकुलाहट, आ व्यथित मोन. ई बुझियो केँ जे, हुनकर पति पाछु मे ठाढ़ छथि ओ अनठा देने छलीह. ओ ई साबित करए चाहैत छलीह जे हुनको उपर मे कोनो विशेष फर्क नहि पड़ैत छैन. दुनियाँ ककरो बिना नहि रुकलै य’. आ सफल दाम्पत्य जीवन दुनू लोकनि’क बिना सम्भव नहि. पछिला तीन सप्ताह सँ ओ कोओपरेट करैत एलीह, आइ नै काल्हि एकर अन्त हेबे करतैक. मुदा एक कोन मे पति’क प्रेम’क लेल मोन तरसैत छलनि. हुनका मोन करैत छलनि जे पति पाछु सँ भरि पाँज मे पकैरि लैनि. ओ माफ कऽ देतीह. हिनकर छिरियैल मोन केँ अपन बाँहि मे समेटि केँ पति हिनका तृप्त कऽ सकैत छैन.
ओ फेर सँ डरा गेलीह. पछिला तीन सप्ताह सँ भेल नाटक हिनका फेर याद आबए लागलैन. फेर सँ वैह अन्तर्द्वन्द्व आ लोहार’क धौंकनी सदृश्य गति मे हृदय.

पाछु सँ पतिदेवक आवाज सुना’ पड़लैन, “उर्मिला !”.

ओ चौँकि जेबाक सफल प्रयास केलैथ आ मुड़ी घुमा केँ पाछु देखलैथ. पतिदेव मुस्की मारैत ठाढ़ छलाह. हिनका एना बुझना गेलैन जे एत्ते किछु भऽ गेलाक बाद किओ एत्तेक सहज कोना भऽ सकैत छैक. दू टा मे एकटा बात जरूर छैक, चाहे तऽ ओ “एक नम्बर” के नाटकबाज छैथ वा दुनियाँ’क सबसँ महान व्यक्ति. एहि दुनू मे कोन बात सत्य छल से जानबा मे ओ असमर्थ्य छलीह. उर्मिला ओतबी सहज रुपेँ उत्तर देलथिन, “जी? कहु!”.

“लागैत अछि अहाँ एखन धरि तमसाएल छी”, पतिदेव अपन बात कहलैन.

“नहि, अहाँ हमरा अन्यथा लऽ रहल छी”, पति’क सामिजिक आ व्यवसायिक दायित्व’क पूर्ति मे तन आ मन सँ सहयोग देनाय हमर कर्तव्य थीक. हम सैह निभा रहल छी.” उर्मिला’क शब्द मे रुष्ठता व्याप्त छल.
पतिदेव आराम कुर्सी’क पाछुए सँ हिनका भरि पाँजि मे पकरि लेलकनि. हिनकर दुनू हाथ हुनकर हाथ मे छल आ बिना शेव काएल दाढ़ी हुनकर कन्हा पर. पतिदेव’क बिना थकरल केश गाल मे गुदगुदी लगबैत छलैन. आ ओहि मे सँ एकटा लऽट आँखि मे जाकेँ तँग करैत छलैन. ओ अपन हाथ केँ छोड़ेबाक प्रयास करए लागलीह. मुदा मोने मोन हुनका नीक लागैत छलैन. मोन होएत छलैन जे ओ एहिना पकड़ने रहैथ. कखनहुँ कखनहुँ प्रेम केवल शरीरेटा’क भाषा बुझैत छैक. आ ओहि मे कोनो गलत बात नहि. हुनकर गर्म श्वाँस हिनकर कान मे घुसि आत्मा केँ तृप्त करैत छलैन. सृष्टि, सृजन, आ मानवीय भावना मे एक अजीब खेल भऽ रहल छल. उर्मिला केवल एक पात्र छलीह. मानवीय भावना खेल मे आगू निकलि गेल छल ओ अपन हाथ छोड़ेबाक लेल प्रयास केँ बढ़ा देलथिन.

जखन पतिदेव केँ लागलैन जे आब ओ हाथ छोड़ा लेतीह तऽ ओ हुनका कान मे कहलथिन्ह, “उर्मिला! अहाँ बहुत सुन्दर छी.”
उर्मिला अपन हाथ छोड़ा नेने छलीह. पतिदेव’क अन्तिम वाक्य सुनि हुनका आँखि मे नोर चलि एलनि. मुदा दोसरे क्षण पति’क केश के आपन आँखि लऽग सँ हँटा के एहेन प्रदर्शित केलीह जे मानू नोर पति’क बात सँ नहि, मुदा आँखि मे घोसिआएल केश सँ आएल अछि. पतिदेवो बुझैत छलाह जे नोर हुनकर केश सँ नहि आएल छल, अपितु हुनकर बात सँ आएल छल. प्रत्येक स्त्री’क मोन होएत छनि जे पति सुन्दरता’क वर्णन करैथ. मुदा आई विवाह’क तीन सप्ताह मे ओ पहिल बेर सुनि रहल छलीह. मात्र एकटा वाक्य! ओना त’ भावना केँ झकझोरि केँ राखि देलनि मुदा, ओ केवल गर्म तवा पर किछु बुनि पानि सँ बेसी नहि छल जे तीन सप्ताह’क उपेक्षा सँ लोहा सन गर्म हृदय पर छन्न सँ उड़ि गेलन्हि. गर्म तवा के सामान्य करवा लेल पानि’क किछु बुनि नहिँ अपितु लोटा’क लोटा पानि ढ़ाड़बाक जरुरत छल. पतिदेव एहि बात केँ बुझि चुकल छलाह, ओ कान मे फेर सँ कहलकनि, “एतय किओ आबि सकैत अछि. चलु ने अहाँ सँ बहुत बात केनाय अछि. चलु अपन रुम चलल जाए.”
उर्मिला चुप रहलीह. अपन बाडी लैन्गूएज सँ एखन धरि जतबैत छलीह जे हुनका आब पतिदेव’क बात कोनो विश्वास नहि छनि. बाडी लैन्गूएज मे इहो समाहित छलैन जे ओ केवल अपन पत्नि धर्म निभा रहल छलीह. पतिदेव हाथ खीचि बेडरुम मे लऽ जाएत छलैन आ ई चुपचाप चलि जा रहल छलीह. केवल विरोध मे अपन डेग’क गति कम केने छलीह.

बेडरूम पहुँचि पतिदेव धड़ाम दऽ केवाड़ बन्द कऽ देलकन्हि आ लऽग मे आबि हिनकर दुनू बाँहि के पकड़ि सीधे-सीधे आँखि मे देखैत बजलाह, “उर्मिला! अहाँ सचमुचे बहुत सुन्दर छी. अहाँक ललाट, आँखि आ ठोर भगवान बहुत फुरसत मे बनौने छथि. हम अहाँ के अपन जीवन-साथी पाबि धन्य भऽ गेलहुँ.”
एतेक बात कहि पतिदेव चुप भऽ गेलाह. प्रेमालाप आ लेक्चर मे अन्तर होएत छैक. प्रेमालाप ताली जेकाँ एक हाथ सँ नहि मुदा दुनू हाथ सँ बजैत छैक. हुनका प्रतिउत्तर मे किछु सुनबाक छलैन. उर्मिला अपन भावना केँ अपन पुरा काबु मे केने रहलीह. ओ मूर्तिवत ठाढ़ छलीह. पतिदेव के भऽ रहल छलैन जे आब गड़बड़ भऽ रहल छैक. हुनकर मजबूरी हुनकर प्रयास मे साफ प्रदर्षित भऽ रहल छलनि. हुनका मुँह सँ एक्के टा वाक्य निकललनि, “उर्मिला हम अहाँ सँ बहुत प्रेम करैत छी”.

ई कोनो साधारण वाक्य नहि छल. पछिला तीन सप्ताह मे नव सासूर मे भेल अप्रत्याशित नाटक’क बाद बहराएल एहेन वाक्य छल जकरा सुनबाक लेल मोन तरैस गेल रहैन. पतिक प्रेमालाप मे हुनकर मजबूरी सद्यः देखा पड़ि रहल छलैन जे हुनकर व्याकुलता केँ बढ़ा रहल छलैन. किछु देर दुनू व्यक्ति चुप चाप रहल. पतिदेव फेर सँ कहलकनि, “उर्मिला हम सचमुचे अहाँ सँ बहुत प्रेम करैत छी, अहाँक चुप्पी हमर हृदय केँ बेधि रहल अछि.”

उर्मिला किछु नहि बजलीह. पति’क मजबूरी केँ यथोचित सत्कार देनाए अपन पत्नी धर्म बुझलथिन. मुदा ओ चुप रहलीह. जखन भावना’क ज्वार हृदय सँ निकलि आँखि मे एलनि तऽ आँखि सँ नोर निर्बाधित रुप सँ बहए लागलनि आ पतिदेव हुनकर बामा हाथ सँ बाँहि पकड़ने दाहिना हाथ सँ नोर पोछऽ लागलनि तऽ हिनका सँ नहि रहल गेलनि. हुनकर छाती मे मुँह नुकाए हिचुकि हिचुकि केँ कानए लागलीह. हिचुकी’क बीचे मे उर्मिलोक मुँह सँ निकलए लागलैन, “हमहुँ अहाँ सँ बहुत प्रेम करैत छी. ई हमर पूर्व जन्म’क कृति अछि जे अहाँ सन पति भेटल अछि.”

पति दुनू गाल केँ अपन हाथ मे लऽ अपना दिस खीचि लेलकनि, एक बेर नोर सँ भरल लाल लाल आँखि मे देखि कहए लागलनि, “अहाँ’क आज्ञा बिना हम नहि जा सकैत छी. जाबए धरि अहाँ हँसी खुशी नहि विदा करब हमरा कोनो काज मे मोन नहि लागत. हमर यात्रा सफल नहि होयत”.

“हमर कोन गलती? हम कोनो बहुत पैघ डीमान्ड कऽ रहल छी? हमरा तऽ केवल अहाँक सामीप्य चाही. हम तऽ सिर्फ अहाँक सँग रहए चाहैत छी”, उर्मिला बिना साँस लेने एक्के दम मे सब बात कहि गेलीह.
पतिदेव जवाब देलथिन्ह, “हम फेर सँ वैह आर्गुमेन्ट देब. अहाँ अपन पिता’क घर मे सुख समृद्धि मे जीवन बीतेने छी. अहाँक कोमल शरीर आ कोमल हृदय दुनियाँक यथार्थ सँ भेँट नहि केने अछि. एक पति भेलाक कारणेँ हम कहि रहल छी जे अहाँ जुनि जाऊ. जीवन बहुत पैघ छैक आ ई समय बहुत कम. बुझियो जे हम गेलहुँ आ खट दऽ आबि गेलहुँ”.

उर्मिला’क उमड़ल भावना फेर सँ निराशा मे बदैल रहल छल. हुनका होमए लागलैन जे पतिदेव जिद्दी किस्म के इन्सान छथि. ओहो तर्क सँ अपन बात कहबाक प्रयास करए लागलनि, “भऽ सकैत अछि जे शरीर सँ हम कोमल छी आ आई धरि कोनो विशेष टेन्शन नहि झेललहुँ. मुदा मानसिक रुपेँ हम ओतबी मजगूत छी.”
पतिदेव कहलकनि, “उर्मिला! अहाँक भावना’क हम सम्मान करैत छी. मुदा हम अहाँ सँ बेसी दुनियाँ देखने छी. तेँ कहैत छी, अहाँ रुकि जाउ.”
उर्मिला जवाब देलथिन, “हम अहाँ’क बात सँ सहमत भऽ जैतहुँ. अहाँ’क पैघ भाए अहाँ माएक’क जिद्द’क लेल जाएत छथि तऽ जाथु. अहाँ छोट भऽ केँ हुनका मदद लेल जैत छी त जाउ. मुदा जहिना अहाँक भाउजी अहाँक भैया सँग लागल जैत छथि, ओहिना हमरो सँग नेने चलु.”

पतिदेव केँ उर्मिला’क एत्ते तर्क’क आशा नहि छलनि. ई बात सत्य छल जे हुनकर भाउज हुनका लोकनिक सँग जा रहल छलीह. हुनके लोकनिक सँग उर्मिला से चलि जेतीह तऽ एहि मे कोन हर्ज.

ओ आब दोसर तर्क देबए लागलाह, “उर्मिला अहाँ एखन हमरा घर मे एकटा नवकनियाँ छी. अहाँ सँ हमरा माए बाबूजी’क बहुत लालसा छन्हि. हुनकर कुटुम्ब आ समाज हुनका सँ पुछतन्हि जे पुतोहु विवाह’क तीने सप्ताह बाद कतय गेलथिन्ह, तऽ हुनका कोनो जवाब नहि भेटतन्हि. हमर माए बाबुजी हमरा लेल भगवान सँ कम नहि छथि. हम हुनका लोकनि केँ मजबूर नहि देखए चाहैत छिअन्हि”.

उर्मिला केँ मोन मे भेलनि जे कहि दैथ. हँ! एहने माए जे बेटा’क विवाहोपरान्त एत्तेक नाटक केने होइन्हि आ एहेन पिताजी जे हिनकर माता’क अनर्गल माँग पर मजबूर भऽ चुप्प छथि. मुदा हुनकर अपन शिक्षा आ सँस्कार हुनका चुप्प रहबाक लेल प्रेरित करैत रहलनि. ओ चुप्प रहलीह. जखन हिनका मुँह सँ किछु नहि निकललन्हि तऽ पतिदेव फेर सँ कहए लागलन्हि, “देखु उर्मिला! अहाँ हमरा सँ प्रेम करैत छी की नहि?”

ओ कहलीह, “हँ! हम अहाँ सँ बहुत प्रेम करैत छी”.

“प्रेम देबाक नाम थीक. हम अहाँ केँ तर्क सँ नहि बुझा सकलहुँ. तेँ किछु माँगि रहल छी. बाजू अहाँ हमर माँग पूरा करब?” पतिदेव कहलकनि.
ओ फेर सँ चुप्प रहलीह. पतिदेव किछु काल प्रतीक्षा’क बाद मे फेर सँ कहए लागलाह, “उर्मिला! तऽ की अहाँ अपन पति केँ हारैत देखए चाहैत छी. अहाँ के ई नीक लागत? जे समाज हमरा कायर बुझए.”
पतिदेव सँगमरमर’क फर्श पर ठेहुन भरे बैसि गेलाह आ हाथ मे मुँह नुकाए नहुएँ नहुएँ अपने आप सँ कहए लागलाह, “उर्मिला! हम मजबूर छी. हमर सहायता करु”.

एहि बेर उर्मिला केँ अपन पति’क बात मे सत्यता आ इमानदारी देखा पड़लनि. हुनका उपर मे हिनका दया आबए लागलनि. अपना आप सँ घृणा होमए लागलनि. अपने आप के कहए लागलीह, “उर्मिला! अपन सासु जेकाँ अपन स्वार्थ केँ सबसँ आगू जुनि करु! ”. यदि कोनो भाजेँ ई बात हुनकर नैहर चलि जैन तऽ हुनकर माए बाबूजी’क प्रतिष्ठा केँ ठेस पहुँचतनि. आगू फर्श पर पति बैसल छलनि, निराश आ आ मजबूर.

पति’क बाँहि पकड़ि ओ उठा देलथिन आ कहय लागलीह, “हे लक्षमण, हम जनक पुत्री उर्मिला अहाँक एक पत्नी’क रुप मे अहाँ के अनुमति दैत छी जे अहाँ जाउ, आ अपन भैया-भाउजी के हुनकर धार्मिक कर्तव्य’क पालन करबा मे सहयोग करु. हम बारह बरस धरि अहाँ बाट ताकब. जाउ आ अहाँ जग जीत केँ आऊ”

किछु धरि पतिदेव अवाक छलाह. उर्मिला सेहो अवाक छलीह. जखन पतिदेव प्रशँशा आ धन्यवाद’क दृष्टि सँ देखए लागलन्हि तऽ हिनका रहए नहि गेलनि. बारह बरस छोट समय नहि होइत छैक. से सोचि, एक बेर फेर सँ हुनका आँखि सँ अश्रु धारा बहए लागलनि. पति चुनौती देलकनि, “अहाँ कहैत छी जे मानसिक रुप सँ बहुत मजगूत छी, आब अहाँ किएक कानि रहल छी.”

तुरन्ते नोर पोछि उर्मिला यथावत ठाढ़ रहलीह. पति हिनकर नोर पोछि कहलकनि, “एना नहिँ! अहाँ हँसि के हमरा विदा करु.” उर्मिला’क मुस्की निकलि गेलनि. किछुए देर मे यात्रा’क तैयारी होमए लागल. उर्मिला ओहि तैयारी मे व्यस्त छलीह, एहि बात सँ अनजान जे हुनकर त्याग केँ कोनो मोल नहि भेटतन्हि वा नहि. शायद भावना के दबाए अपन पत्निधर्म निभा रहल छलीह.
ओहि यात्रा’क सँग मानवता’क इतिहास सेहो आगू बढ़ल जा रहल छल. एकबेर फेर सँ, एकटा स्त्री, एकटा पुरुष केँ हरा देने छलीह. आ उर्मिला मानवे टा नहि मानवता केँ सदा’क लेल अपन ऋणी बना देने छलीह.



 स्टेशन पर’क हरियर दुबि आ लाल गुलमोहर 
रेखा केँ नइँ जानि किएक मोन भऽ गेलनि जे स्टेशन पर जा केँ कनि काल’क लेल बैसल जाए. किछुए दिन’क गप्प अछि फेर तेँ ओ एहि स्टेशन केँ छोड़ि के चलि जेतीह, आ तकर बाद फेर सँ एतय एबाक कोनो प्रयोजन नहिँ. पछिला तीन साल ओ कोन तरहेँ काटने छलीह से वैह टा जानैत छथि. सरकारी क्वाटर सँ स्टेशन पहुँचबा मे मात्र तीन मिनट’क समय लागैत छलनि. घरे पर बैसि ओ की कऽ सकैत छलीह. बहुत सँ बहुत टी.वी. आन कऽ केँ ओ कोनो सिरीयल’क रीपीट टेलीकास्ट देखि सकैत छलीह. टीवीयो देखबा मे आब कोनो मोन नइँ लागैत छलनि. जल्दी सँ एहि नरक सँ छुटकारा भेटनि तऽ जा केँ गंगा नहा लेतीह.
नरायनपूर-मुरली स्टेशन. बहुत दिन पहिने सरकार नरायनपूर आ मुरली दुनू गाम केँ खुश करबाक क्रम मे एकर नाम नरायनपूर मुरली स्टेशन राखि देने छल. एहि स्टेशन पर एक दिस सँ मात्र तीन टा ट्रेन आबैत छल, तेँ कुल मिला केँ दिन भरि मे मात्र छओ टा ट्रेन’क आवाजाही छल. सलवार सूट केँ फेरि साड़ी पहिर बिना कोनो मेक-अप केने ओ स्टेशन पहुँचि गेलीह.

रेलवे स्टेशन हमर हृदय’क करीब रहल अछि. बचपन मे लागैत छल जे छोटा बाबु दुनियाँ सबसँ पैघ आफिसर होइत छैक. बचपन मे इच्छा छल जे पैघ भऽ केँ ट्रेन’क गार्ड बनब, जिनकर ईशारा सँ हजारो टन वाला ट्रेन अपने चलि दैत छैक. कतेको बेर हम सुपौल जिला’क अन्तर्गत सरायगढ़ रेलवे स्टेशन पर गुलमोहर’क गाछ निहारि चुकल छी. प्रस्तुत कथा, बचपन मे स्टेशन पर पसरल प्राकृतिक छटा सँ उत्पन्न प्रेम’क प्रतिक्रिया मात्र थीक. आशा अछि २०१० मे लिखल पहिल कथा केँ दर्शक लेखक पसन्द करताह.

स्टेशन ओहि लगपास’क सब सँ सुन्दर स्थान छल. रेखा केँ दूरहि सँ स्टेशन’क बाउन्ड्री’क कतार मे गुलमोहर’क गाछ देखा पड़लनि. लाल लाल फूल सँ आच्छादित पचासो टा गाछ एहि वीरान स्टेशन केँ आवश्यकता सँ बेसी मनोरम बना रहल छल. लग एला पर कोयली आ कौआ दुनू’क अवाज सुना पड़लनि. साँझ होमय वाला छल आ दोसर चिड़ै चुनमुनी जे ओहि सबटा गुलमोहर’क गाछ मे अपन खोता लगने छल अपन अपन खोता मे वापस आबि रहल छल. चिड़ै चुनमुनी’क कोलाहल सँ लागि रहल छल जे ओ अपन-अपन खोता केँ बिसरि गेल अछि आ "ई हमर" तऽ "ओ हमर" कहबाक क्रम मे वाद विवाद कऽ रहल अछि. बीच बीच मे कोयली’क कूक बाँकी कोलाहल केँ दबा दैत छल. लगभग तीस फीट चाकर प्लेटफार्म’क आधा भाग सीमेन्ट’क आ दोसर आधा दस फीट हरियर हरियर दुबि सँ भरल छल. दुबि वाला भाग मे किछु किछु दुरि हँटि हँटि केँ लकड़ी’क बेन्च छल. ट्रेन एबा मे एखन एक घँटा छल आ सबटा बेन्च बिल्कूल वीरान छल. मुख्य स्टेशन परिसर’क लऽग मे एकटा चाह’क आ दू टा पान’क दोकान छल. चाह’क दोकानदार अपन कोयला वाला चुल्हा केँ दोकान’क आगू मे राखि आगि पजारि रहल छल. एहि सँ निकलल धुआँ स्टेशन परिसर’क प्राकृतिक सुन्दरता’क लेल उपयुक्त नइँ छल. मुदा एक छोर पर ठाढ़ भेल रेखा जखन अपन नजरि एक किलोमीटर नम्हर प्लेटफार्म पर देलथिन्ह तँ मुँह सँ हठाते निकलि गेलनि, "अद्भूत, विहँगम, अतिसुन्दर". रेखा बी.ए. पास केने रहथि आ साहित्य मे आनर्स. साहित्य आ कला’क प्रेमी रहैथ. अद्भूत आ विहँगम शब्द हुनकर साहित्य प्रेम केँ उजागर करैत छलनि. साहित्य प्रेमी केँ प्राकृतिक सुन्दरता सँ बेसी आओर की चाही.
प्लेटफार्म पार कऽ केँ ओ प्रतीक्षा कक्ष गेलथि. ओतय मात्र तीन टा यात्री बाट ताकि रहल छल. दोसर दिस टिकट काउन्टर छल जाहि पर लिखल छल, "यह खिड़की ट्रेन आने के एक घँटा पहले खुलती है और पाँच मिनट पहले बन्द हो जाती है". बहुत देर धरि ओ सोचैत रहलीह जे ट्रेन एबा सँ पाँच मिनट पहिने टिकट खिड़की किएक बन्द भऽ जैत छैक. पुनः याद एलनि जे स्टेशन पर मात्र चारि टा कर्मचारी नियमित रुप सँ कार्य करैत छैक. स्टेशन मास्टर यानी बड़ा बाबु जक्शन पर रहैत छैक आ सप्ताह मे मात्र दुइ दिनक लेल एहि स्टेशन पर आबैत छैक. रेखा’क पतिदेव रमेश जे असिस्टेन्ट स्टेशन मास्टर’क (मतलब छोटा बाबु) पद पर तैनात छलाह नियमित रुप सँ क्न्ट्रोल रुम, बुकिन्ग काउन्टर, आ सिगनल’क जिम्मेदारी सम्हारैत रहैत छलाह. आ बाँकी एकटा खलासी आ एकटा चपरासी. छोटा बाबु’क जिम्मेदारी बहुते महत्वपूर्ण छल. दोसर कर्मचारी नइँ रहबाक कारणेँ ट्रेन एबा सँ पाँच मिनट पहिने खिड़की बन्द कऽ केँ ओ सिगनल डाउन करबाक लेल चलि जैत छलाह.
रेखा’क पति रमेश बहुत दिन सँ कहैत छलनि जे भोर साँझ केँ स्टेशन पर आबि जेबाक लेल. एतेक सुन्दर आ मनोरम स्थान दोसर ठाम नइँ भेट सकैत छलनि. स्थान ठीके बहुत मनोरम छल. भोर आ साँझ केँ प्राकृतिक सुन्दरता कनि आओर बेसी बढ़ि जैत छल. नइँयोँ जानि बुझि के, मुदा दिमागक एक कोनटी मे हुनका ई गप्प बैसल छलनि जे स्टेशन सन दिब्य स्थान पूरे ईलाका मे नइँ. टिकट काउन्टर फुजि गेल छल. वेटिँग रुम’क एक छोर सँ रेखा केँ खिड़की’क दोसर कात अपन पति’क व्यस्त मुँह देखा पड़ि रहल छलनि. किछुए काल मे लोक’क आवाजाही बढ़ि गेल. टिकट काउन्टर पर लाइन लागि गेल. रेखा वेटिँग रुम’क सार्वजनिक बेन्च पर बैसि अपन अतीत’क बारे मे सोचय लागलीह.

रेखा एक मध्यमवर्गीय मुदा प्रगतिशील परिवार सँ छलीह. हुनकर बाबुजी एक साधारण किरानी’क नौकरी सँ अपन मेहनत आ अपन मेधा’क बुता सँ आई केन्द्रीय सँस्थान मे आफिसर पद पर तैनात छलाह. बहुत कमे होइत छैक जे परिवारिक जीवन यापन करैत लोक अपन पढ़ाई लिखाई आगु जारी राखैत छैक. मुदा ओ डीग्री लैत गेलाह आ आई किरानी सँ आफिसर बनि गेलाह. दू टा बेटी छलनि आ एकटा बेटा. अपने गाम’क सरकारी स्कूल मे पढ़ने छलाह मुदा धिया पूता केँ कोनवेन्ट स्कूल मे अन्ग्रेजी मीडियम सँ पढेलाह. बेटी सब बेटा सँ बेसीए तेज छलनि.
समय बीतला पर जखन रेखा ग्रैजुएशन कऽ लेलीह तऽ हुनका रेखा’क विवाह’क चिन्ता सतबे लागलनि. रेखा सुन्दर, सुशील, गृह कार्य मे दक्ष, आ कान्वेन्ट एजुकेटेड छलीह. आधुनिक समाज मे एक योग्य कन्या’क सबटा गुण नेने. रेखा अपन विवाह’क पुरा जिम्मेदारी अपन बाबुजी पर सौँपि देने छलीह. हुनका विश्वाश छलनि जे ओ जे करताह से नीके.
रेखा केँ अपन बाबुजी’क केवल एकेटा चीज पसन्द नइँ छलनि. हुनकर बाबुजी चहैत छलथिन जे वर सरकारी नौकरी करए वाला होमय. रेखा’क मोन छलनि जे लड़का प्राइवेट नौकरी करए वाला आ मेट्रोपोलिटन सिटी मे स्थापित होएबाक चाही. जतय हुनकर बाबुजी सरकारी नौकरी केँ स्थाई, पेन्शन देमए वाला, मेडिकल आ अन्य अनगिनत सुविधा देबय वाला आ बिना कोनो छुट्टी’क समस्या वाला बुझैत रहथिन, प्राईवेट नौकरी केँ ओ अस्थाई, आवश्यकता सँ बेसी मेहनत’क डिमान्ड वाला, दरमाहा’क अतिरिक्त कोनो अन्य सुविधा नइँ देबय वाला, कखनहुँ निकालि देबय वाला, आ सबसँ बेसी अप्रतिष्ठित लागैत छलनि.
एक दिन रेखा आ हुनकर बाबुजी मे सरकारी आ प्राईवेट नौकरी मुद्दा पर बहस भऽ गेल छलनि. रेखा कहने छलथिन, "प्राइवेट नौकरी मेहनत करए वाला’क लेल अछि, सरकारी नौकरी कामचोर’क लेल. प्राइवेट नौकरी मेधावी लोक के दिन दुना राति चौगूना हिसाब सँ आगू बढ़बैत छैक. अन्त मे प्राईवेट कम्पनी मे काज करए वाला लोक स्मार्ट आ सरकारी नौकरी करए वाला अन-स्मार्ट होइत छैक".
हुनकर बाबुजी’क जवाब छलनि, "सरकारी नौकरी बिना सँघर्ष केने नइँ भेटैत छैक. बहुत मेहनत आ लगन चाही. जे लोक मेहनत नइँ करय चाहैत छथि ओ प्राइवेट दिस चलि जैत छथि. तेँ असल कामचोर तऽ प्राइवेटे वाला होइत छैक..."
रेखा’क जवाब छलनि, "सरकारी नौकरी करए वाला एगारह बजे आफिस आबैत छैक, ठीक पाँच बजे फेर वापस. भगवान मनुष्य केँ काज करबाक लेल बनौने छैक. काज करबाक मतलब होइत छैक चलैत रहब. रुकि गेनाइ बुझु मृत्युक प्रतीक. नीको लोक सरकारी नौकरी मे एलाक बाद ओहने भऽ जाइत छैक. एहेन लोक आलसी आ समाज आ देश’क प्रगति मे बाधक होइत छैक. आ एखन धरि हम सरकारी नौकरी मे अनैतिक काज भ्रष्टाचार’क गप्प नइँ केने छलहुँ."
दुनू लोकनि अपन अपन जगह ठीक. आम आ लताम मे कोन नीक आ कोन खराप से व्यक्ति विशेष पर निर्भर करैत छैक. आमक अपन महत्व मुदा एकर मतलब कथमपि नइँ जे लताम खराप फल छैक. दोसर गप्प जे रेखा’क बाबुजी, "रेखा’क गप्प" सँ सहमति छलाह. मुदा समाजे एहेन छल जे सरकारी नौकरी केँ बेसी महत्व दैत छल. रेखा’क गप्प हुनका नीक लागनि मुदा ओ कहियो मोन नइँ बना सकलाह जे रेखा’क विवाह एक प्राईवेट नौकरी करए वाला व्यक्ति सँ कऽ देल जाए.
रेखा पढ़ल लिखल आधूनिक कन्या छलीह. ओ एहेन समाज मे रहैत छलीह जतय लड़की’क जीवन सँगी हरदमे हुनकर माँ बाप’क पसन्द सँ होइत छलैक. ओ अपन बाबुजी केँ आदर्श मानैत छलीह आ हुनका सँ बहुत प्रेम करैत छलीह. प्रेम एक मजबुरी’क नाम सेहो थीक. ओ अपन बाबुजी सँ एतेक प्रेम करैत छलीह जे अपन जीवन सँगी केहेन हो तकर फैसला अपना पर नहि मुदा अपन बाबुजी पर छोड़ि देने छलीह.
किछु समय’क बाद रेखा’क विवाह हाजीपूर मे पदस्थापित, एम.एस.सी. फर्स्ट क्लास मे पास, रेलवे मे असिस्टेन्ट स्टेशनमास्टर पद पर कार्यरत रमेश सँ भऽ गेलनि.
विवाहोपरान्त, रमेश’क क्वालिफिकेशन हुनका नीक लागलनि. व्यक्त्वि सँ प्रभावित से छलीह. सब किछु नीक लागलनि, मुदा एकटा गप्प हरदम खटकैत रहलनि. हुनका सरकारी नौकरी पसन्द नइँ छलनि. दोसर गप्प जे रमेश’क मेधावी कैरियर देखि, आ मेहनत करबाक ऊहि देखि, हुनका होइत छलनि जे यदि ओ कोनो सोफ्टवेयर कम्पनी मे नौकरी करतथि तऽ हुनकर तरक्की खुब भेल रहतनि. कोनो भाजेँ मोन मारि केँ ओ जीवन यापन करैत छलीह. मुदा तखन तऽ हद भऽ गेलनि जखन रमेश’क ट्रान्सफर एकटा गाम घरक छोटका स्टेशन नरयणपूर-मुरली मे भऽ गेलनि.
रेखा’क सँगी लोकनिक विवाह बँगलोर’क सोफ्टवेयर इन्जीनियर, तऽ पुणे’क बहुराष्ट्रीय कम्पनी मे काज करय वाला लड़का सँ भेल छल. हाजीपूर धरि ठीक छल, मुदा नारायणपूर मुरली मे "छोटा बाबुक" पद हुनकर कोनो दुखःद स्वपनो मे नइँ आयल छलनि.

नरायणपूर आ मुरली दू अलग अलग गाम छल. दुनू गाम’क अलग पँचायत, अलग मुखिया आ अलगे व्यवस्था, मुदा एकेटा रेलवे स्टेशन. दुनू गाम मे मिडिल स्कूल केँ छोड़ि बाँकी कोनो सरकारी आफिस नइँ. दुनू गाम मे रमेश जे एम.एस.सी. प्रथम श्रेणी सँ पास छलाह, हुनका सँ बेसी किओ पढ़ल लिखल नइँ. कोनो भी लोक’क तीन दृष्टि सँ सम्मान भेटैत छैक. पहिल जे ओ लोक केहेन छथि, हुनकर व्यक्तित्व केहेन छनि. दोसर ओ कतेक पढ़ल लिखल व्यक्ति छथि. तेसर जे ओ कोन पद पर काज करैत छथि. दुनू गाम मिला केँ रमेश सँ बेसी नइँ तऽ किओ पढ़ले लिखल छल, नइँयेँ हुनका सन किनको व्यक्तित्वे छलनि आ दुनू गाम’क एक मात्र सरकारी आफिस (रेलवे स्टेशन) मे ओ सर्वोच्च पद पर कार्य कऽ रहल छलाह. तेँ दुनू गाम’क लोक हुनकर एत्तेक सम्मान करैत छलनि जे दोसर ठाम रमेश सोचियो नइँ सकैत छलाह. गाम मे कोनो भोज’क आयोजन हो, रमेश केँ पहिल निमन्त्रण पड़ैत रहनि. भगवानो’क पूजा’क मुख्य अतिथि वैह रहैत छलाह. गाम घर मे कोनो परिवारिक झगड़ा भऽ गेल हो तऽ रमेश’क फैसला सर्वमान्य रहैत छल. किनको अपन धिया-पूता’क कैरियर सम्बन्धी सलाह मशविरा’क लेबाक हो रमेश लऽग लोक हाजिर भऽ जैत छलनि.
रमेश एत्तेक सम्मान’क उम्मीद नइँ करैत छलाह. गाम’क लोक मे आपस मे इर्ष्या द्वेष बहुत सामान्य गप्प छल. मुदा रमेश’क के देल गेल ओ एहेन सम्मान छल जे दबाव मे नइँ मुदा प्राकृतिक रुप सँ लोक’क बिल्कुल हृदय सँ निकलल सम्मान छल. इर्ष्या इर्ष्या केँ जन्म दैत छैक, द्वेष सँ द्वेष बढ़ैत छैक, आ एक प्रेम, दोसर प्रेम केँ बढ़बैत छैक. गाम’क लोक सँ भेटल प्रेम सँ रमेश भाव विह्वल भऽ जाइत छलाह. ओ वैह उत्साह सँ जवाब दैत छलथिन. जहिना लोक हिनका सँ प्रेम करैत छलनि, इहो दोसर लोक सँ ओहिना प्रेम करय लागलथिन. किछु परिवार’क तऽ अभिन्न अँग बनि गेल छलाह. कखनो कखनो सोचैत छलाह जे लोक पाइ किएक कमाबैत छैक? अपन आ अपन परिवार’क लालन पालन लेल, अपन मोन’क सँतुष्टि’क लेल. एहि सरकारी नौकरी मे हुनका एत्तेक दरमाहा भेट जैत छलनि जाहि सँ ओ अपन परिवार’क जिम्मेदारी आ अपन भविष्य केँ सुरक्षित कऽ सकैत छलाह. नरायनपुर मुरली मे खर्चे की होएत छैक. खेबा पीबा’क बाद मे सबटा पैसा बचिए जैत छैक. तरकारी तीमन तऽ गाम’क लोक एत्तेक दऽ दैत छलनि जे आई धरि कहियो कीनबाक काजे नइँ पड़लनि. दुध दही एत्तेक सस्ता आ शुद्ध. एक लोक’क काज पड़ला पर दस लोक बिना कहने उपस्थित भऽ जैत छलनि. मोन मे होइत छलनि जे ओ धन्य छथि जे हुनकर ट्रान्सफर एहि गाम’क रेलवे स्टेशन पर भऽ गेलनि.
मुदा हुनकर पत्नी रेखा’क अलगे सोच छलनि. हुनकर सँगी सहेली सब पैघ शहर मे स्थापित छल. कहियो कहियो हुनका लोकनि’क फोन आबैत छलनि. बँगलोर आ पुणे’क गप्प सुनि केँ ओ हतोत्साहित भऽ जैत छलथिन. सोचैत छलथिन, हुनकर उम्रे कतेक भेल छनि. पचीस वर्ष मे तीन महिना कमे. ओ सोचैत रहथिन, जे ई यैह उम्र थीक जाहि मे लोक शौपिँग माल घुमैयऽ, जाहि मे लोक मल्टिप्लेक्स मे सिनेमा देखैय’, साँझ मे हाथ मे हाथ दऽ सड़क पर घुमैय’, रेस्टौरेन्ट मे खाना खैय’, कोनो काफी’क दोकान पर बैसि, एक कौफी केँ डेढ़ घँटा मे पीबैय’. जाहि उम्र मे लोक नवविवाहित जीवन’क उत्साह’क चरमोत्कर्ष पर रहैत छैक ओहि मे गाम’क झगड़ा’क निपटारा मैँयाँ जेकाँ करैत छैथ. एहेन उम्र जाहि मे प्रति-पल बदलैत महानगर’क मायावी बदलाव’क गवाह बनैत छथि, ओहि उम्र मे ओ गाम’क गोहाली सँ निकलल धुआँ सँ तृप्त होइत छथि. ओ अपना आप केँ जहिया कहियो अपन सखी-सहेली लोकनि सँ तुलना करैत छलथिन मोन अवसादित भऽ जैत छलनि.

रमेश केँ देखबा मे आएल जे सदिखन उत्साहित रहय वाली रेखा क्रमशः उदास रहय लागलीह. पहिने तऽ ओ रमेश केँ अपन ट्रान्स्फर’क लेल चरियाबैत रहैत छलीह, मुदा बाद मे ओ कहनायो छोड़ि देलथिन. रमेश केँ गाम’क लोक सँ बहुत प्रेम भेटलनि, मुदा जाहि प्रेम’क आशा नइँ अपितु जरुरत रहनि ओ प्रेम दिनानुदिन कम होइत गेलनि. जखन बाँकी कोनो समाधान नइँ भेटलनि तऽ ओ एक दिन रेखा केँ आश्वासन देलथिन जे ट्रान्सफर करबाक लेल यथासम्भव प्रयास करताह.
दुनियाँ मे कोनो एहेन चीज नइँ, जे प्रयत्न केला सँ सम्भव नइँ हो. कनि भाग-दौड़ आ किछु पैसा खर्चा भेलाक बाद रमेश’क ट्रान्सफर’क आर्डर आबि गेलनि. हुनकर नव पोस्टिँग कलकत्ता मे भेलनि. रेखा’क हेराएल खुशी पुनः वापस आबि गेलनि. रेखा के भेलनि जे नइँ बँगलोर आ पुणे तऽ कम सँ कम कलकत्ता तऽ एहि नरायनपूर-मुरली सँ नीके होएत. कलकत्ता’क नाम तऽ महानगरे मे आबैत छैक. बल्कि किछु प्रसँग मे कलकत्ता बँगलोर सँ नीके. जतय महानगर’क प्रत्येक अवयव कलकत्ता मे उपस्थित छैक ओ बँगलोर सन महग नइँ छैक. वैह शौपिँग माल, वैह मल्टिप्लेक्स, मेट्रो ट्रेन, विक्टिरिया पैलेस, एसप्लैनेड’क मारकेट आ चौबीस घँटा चहल पहल. ट्रान्सफर’क आर्डर सुनि हुनकर मोन रोमान्चित भऽ गेलनि.
रेखा आब सामन्य रहय लागलीह. रमेश’क देख-भाल नीक सँ करय लागलीह. हुनका कखनहुँ कखनहुँ मोन मे कचोट होएत छलनि जे हुनके खातिर रमेश केँ एतेक फेरा लागि गेल छनि. नइँ तऽ ओ कतेक बढ़ियाँ सँ एडजस्ट भऽ गेल छलैथ. मोने मोन ओ रमेश केँ आओर बेसी प्रेम करए लागलीह. रमेश’क कोनो बात काटैक हुनका हिम्मत नइँ होएत छलनि.
एहि प्रत्येक बदलाव केँ रमेश मोने मोन अनुभव कऽ रहल छलाह. हुनको नीक लागैत छलनि. मुदा महानगर’क बात सोचि ओ डरा जैत छलाह. एतय एक लोक’क जरुरत भेला पर एक दर्जन लोक उपस्थित रहैत छल. कलकत्ता मे दिन भरि रेखा एकसरि बैसल रहतीह. किओ अप्पन लोक बात करबाक लेल नइँ भेटतनि. तबीयत केहनो रहनि काज करैये पड़तनि. एहि गाम मे छोटा बाबु सन क्लर्कियल नौकरी कैरतो हुनकर एत्तेक इज्जत रहैत छलनि जे कलकत्ता मे पैघ सँ पैघ आफिसर केँ नइँ भेट सकैत छल. एतय प्रत्येक पावनि त्योहार केँ रेखा आ रमेश बहुत नीक सँ मनबैत छलैथ. गाम पर किनको घर मे भगवानो’क पुजा बिना हिनका लोकनि’क उपस्थिति’क सम्पन्न नइँ होएत छलनि. ओतय करोड़ो लोकक बीच मे ओ लोकनि बिल्कुल हेराएल रहताह. रमेश जतेक सोचैत छलथिन हुनका ओतेक डर लागैत छलनि. हुनका एक्के टा चीज मोन केँ प्रसन्न करैत छलनि, रेखा’क अति उत्साहित सुन्दर आ दिव्य मुखमण्डल. विवाहित जीवन एक अघोषित समझौता’क नाम थीक, हुनका आब नीक सँ बुझि मे आबि रहल छलनि.

रेखा वेटिँग रूम’क कोनटी वाला बेन्च पर बैसल ई सब गप्प सोचि रहल छलीह. गाड़ी आबए मे मात्र पाँच मिनट छल. रेखा केँ देखा पड़लनि जे रमेश टिकट वाला खिड़की केँ बन्द कऽ चुकल छलाह. रेखा’क ध्यान फेर सँ ओहि खिड़की’क उपर मे लिखल लाईन पर चलि गेलनि, "यह खिड़की गाड़ी आने के एक घँटे पहले खुलती है और गाड़ी आने के पाँच मिनट पहले बन्द हो जाती है". ओ देखि रहल छलीह जे सिगनल’क चाभी लऽ रमेश स्टेशन परिसर सँ निकलि चुकल छलाह. यात्रीगण सब प्लेटफार्म पर ट्रेन’क बाट ताकि रहल छल. सबक किओ रमेश दिस आशा’क नजरि सँ देखि रहल छल, मानु रमेश’क हाथ मे सिगनल देबा’क चाभी नइँ, अपितु समुचा ट्रेन’क चाभी हो, जेना ट्रेन रमेश’क ईशारा पर चलैत हो.
किछुए देर मे रमेश सिगनल दऽ केँ लाल-हरियर रँग’क लालटेन लऽ केँ ठाढ़ छलाह. छोट स्टेशन’क इएह नीक गप्प. छोटा बाबु सर्वे सर्वा. टिकट काटबा’क हुनके जिम्मेदारी, सिगनल डाउन करबाक हुनके जिम्मेदारी, आ लाल हरियर झँडा आ लालटेन देखेबाक हुनके जिम्मेदारी. बेसी जिम्मेदारी निर्वाह केला सँ बेसी सम्मान भेटैत छैक. यैह कारण छल जे मुरली-नारायणपूर दुनू गाम’क लोक अपन स्टेशन पर’क छोटा बाबु केँ बहुत सम्मान करैत छलनि.
ट्रेन आबि चुकल छल. पान वाला’क दोकान’क आगू मे राखल कोयला’क चुल्हा सँ धुआँ निकलनाई बन्द भऽ गेल छल. ओहि चुल्हा सँ आगि दह-दह कऽ केँ जरि रहल छल. चाय बेचय वाला छोटू जोर जोर सँ चीकरि रहल छल, चाय, चाय, चाय. झाल मुरही वाला ट्रेन सँ निकलि प्लेटफार्म पर आवाज लगा रहल छल, "बारह मासाला तेरह स्वाद, झाल मुरही की है अनोखी बात". रेखा देखलनि ट्रेन सीटी दऽ रहल छल आ स्टेशन सँ नहुँए नहुएँ ससरि रहल छल. जे यात्री उतरि चुकल छल ओ बारी बारी सँ रमेश केँ "प्रणाम छोटा बाबु!" कहि क्रमशः बाहर जा रहल छल. ओहि मे सँ एकटा आदमी रमेश सँ बात करय लागल. हुनका देखि किछु आओर लोक रुकि गेल. किछुए देर’क बाद ओतय दस बारह लोक’क जमघट लागि गेल. सब किओ मिलि रमेश केँ गोला बना केँ घेरि नेने छल. रेखा दुरहिँ सँ लोक सभ’क बात सुनबाक कोशिश कऽ रहल छलीह.
ओहि मे सँ एक आदमी बाजि रहल छल, "ई कोना भऽ सकैत छैक, लागैत अछि किओ अहाँ के "किछु" कहि देलक अछि, हमरा एक बेर नाम बताऊ, अहाँ के अनुचित कहए वाला केँ थूक फेकि केँ चाटय पड़तनि". दोसर लोक कहैत छलनि, "जे यदि हमरा सँ कोनो गलती भऽ गेल होमय तऽ कहु". तेसर लोक कहैत छलनि जे "मेम साहेब केँ कोनो दिक्कत भेल हो त कहल जाए, हम सब मिलि केँ समस्या’क समाधान कऽ देबनि". रमेश’क सब लोकनि केँ एक्केटा जवाब छल, "एतय रेखा’क तबीयत नीक नइँ रहि रहल छलनि तेँ हम ट्रान्स्फर करा रहल छी.

ई पहिल बेर छल जखन रमेश अपन ट्रान्सफर’क गप्प गाम’क लोक केँ कहने छलथिन. रेखा बाँकी लोक केँ रमेश सँ बात करैत देखि चुकल छलीह. ओ प्रत्येक लोक हुनकर ट्रान्सफर सँ आश्चर्यचकित छल. हुनका लोकनिक प्रतिक्रिया मे आग्रह कम आ अधिकार बेसी छल. रेखा केँ भेलनि जे ओ लोक एहेन मुँह बनौने छल जे रमेश हुनका लोकनि केँ पुछने बिना अपन ट्रान्सफर किएक करा लेलैथ. रेखा केँ खराप लागलनि. अपन जिद्द केँ सर्वथा उचित ठहराबे लागलथिन. मोन मे भेलनि जे देहात’क लोक असभ्य होइत छैक. कोनो भी दोसर लोक’क व्यक्तिगत जीवन मे टाँग अड़ेबाक आदत रहैत छैक.
रमेश रेखा’क मुड केँ निहारि चुकल छलाह. जखन बाँकी लोक सब चलि गेल, तखन रेखा’क मोन बहलेबाक’क लेल कहलथिन, "देखु ने गुलमोहर’क गाछ केहेन लागि रहल छैक, एक्को टा पात नइँ देखा रहल छैक, सगरे फुले-फुल, मुदा किछुए दिन’क बाद एहि मे पतझड़ आबि जायत. नइँ पाते रहत आ नइँए फुले".
"हाँ से ईहो गुलमोहर’क गाछ हमरे लोकनिक ट्रान्सफर बाट ताकि रहल छैक, अन्यथा आब तऽ पतझड़’क टाइम आबि गेल छैक", रेखा’क जवाब छलनि.
तपाक सँ रमेश कहल्थिन, "अहाँ मुड बहुत रोमान्टिक लागि रहल अछि".
"नइँ एहेन कोनो बात नइँ छैक. हम पछिला एक घँटा सँ प्लेटफार्म केँ निहारि रहल छलहुँ. प्लेटफार्म पर आधा भाग मे हरियर हरियर दुबि आ कात लागल अनगिनत गुलमोहर’क गाछ. ई हरियर आ लाल’क समावेश निष्ठूर-सँ-निष्ठूर लोक केँ कवि बना दऽ सकैयऽ", रेखा अपन बात केँ कतेको तरीका सँ साबित करबाक चेष्टा केलथिन.
रमेश’क हाजिर जवाब छल, "ई किलोमीटर धरि पसरल हरियर दुबि आ कात लागल गुलमोहर’क गाछ, आई कतेको दिन सँ छल, मुदा आई पहिल बेर अहाँ अनुभव केलहुँ, तेँ हम कहैत छी, आई अहाँ बहुते रोमान्टिक मुड मे छी"
रमेश देखलथिन जे रेखा लजा गेल छलथिन. गप्प एतहि नइँ रुकि जाए ताहि लेल कहलथिन, "रोमान्टिक’क मतलबे प्रकृति-प्रेम सेहो होइत छैक, अहाँक प्रकृति प्रेम हमरा नीक लागल"

गप्प करैत करैत रेखा आ रमेश घर गेलैथ. गाम’क लोक अपन अपन गाम. मुदा साँझे मे रमेश’क ट्रन्स्फर’क चर्चा आगि जेकाँ पसरि गेल. जे सुनए ओ दस लोक केँ आओर सुनाबैथ. सब किओ एक्के बात कहैत छलथिन "बहुतो छोटा बाबु एलैथ आ गेलैथ मुदा रमेश बाबु सन किओक नइँ. एहेन मिलनसार लोक भेटनाई मुश्किल. गाम मे एना रीति गेलैथ जेना एहि गाम’क लोक होइथि." सब किओ ई जरुर कहैथ जे "हुनका जरुर किओ किछु अनुचित कहि देलकनि वा किछु अनुचित कऽ देलकनि".
रमेश कोन कारण सँ ट्रान्सफर करा लेलैथ से भोर भेने धरि समुचा गाम मे चर्चा’क विषय बनि गेल. आरोप प्रत्यारोप’क अनगिनत दौर चलल. कोनो एहेन लोक नइँ बचल छल जिनका उपर मे आरोप नइँ लागल हो. पैघ परिवार मे एक दोसर केँ दोषी साबित करय लागल, पुरान दुश्मनी वाला दू परिवार एहि मौका केँ भजेबाक कोशिश करए लागल आ दुनू गाम’क छुटभैया नेता लोक दोसर गाम केँ दोषी बताबे लागल. स्त्रीगण लोकनि, "मेम साहेब केँ के की कहने छल" तकर लेखा जोखा लगाबय लागलीह. सब किओ अपन स्तर पर काज करैत छल, आ रमेश केँ एहि बात’क पूरा समाचार भेटि रहल छलनि.
गाम’क पढ़ल लिखल आ प्रगतिवादी नवयूवक आपस मे तय केलथिन जे रमेश सँ गाम’क दिस सँ माफी माँगि लेल जाए. लगभग एक दर्जन एहेन यूवक’क टोली स्टेशन पर जाकेँ रमेश सँ अधिकारिक रुप सँ माफी माँगलकनि. मुदा नवयूवक’क एहि टोली सँ पहिने सैकड़ो लोक माफी माँगि चुकल छल. दोसर किओ आओर रहितैक तऽ कोनो आओर बात, गाम मे पढ़ल लिखल यूवक’क बहुत मूल्य होइत छैक आ रमेश ओहि मूल्य केँ नीक जेकाँ चीन्हैत रहैथ. तेँ हठाते ओहि टोली केँ निराश करए नइँ चाहैत छलाह. बिना मामला केँ तुल देने कहि देलैथ जे ओ ट्रान्सफर रोकबाक दर्खाश्त दऽ देताह. ई बात सेहो दुनू गाम मे पसरि गेल. गाम’क सब लोक एहि बात पर हठाते विश्वास नइँ केलनि. समाज दू मत मे विभाजित भऽ गेल. किछु लोक’क मत छलनि जे रमेश कोनो बात सँ आहत छलाह तेँ ट्रान्सफर करा लेलैथ. दोसर लोकनिक मत छलनि जे रमेश आई धरि कहियो फुसि नइँ बाजल छथि, तेँ ट्रान्सफर रोकेबाक गप्प सत्य थीक.
विश्वास-अविश्वास, उम्मीद-निराशा, कचोट-उत्साह’क आपाधापी मे ओ दिन आबि गेल जहिया रमेश केँ हमेशा’क लेल ई दू-गाम’क बीच वाला स्टेशन छोड़ि केँ जेबाक छलनि. एगारह बजे’क गाड़ी सँ ओ पूरे समान आ पत्नी सँग विदा होएबाक लेल तैयार छलाह. गाम’क लोक एखनो दू मत मे विभाजित छल. किछु लोक एखनो धरि सोचैत छलाह जे रमेश रुकि जायत. ट्रान्सफर नइँ भेल छनि. एहेन सोच जाहि मे कल्पना’क उड़ान बेसी आ यथार्थक धरातल कम. कल्पना’क बाते अलग, कोनो बात’क कल्पना करबा मे मालगुजारी नइँ लागैत छैक..
कल्पना’क उड़ान जतेक नीक लागैत छैक ओतबी कष्टदायक यथार्थ’क धरातल होइत छैक. एखन यथार्थ ई छल जे एगारह बजे’क ट्रेन प्लेटफार्म पर आबि चुकल छल. रमेश आ राधा ट्रेन मे बैसि चुकल छलैथ. गाम’क एहेन लोक जे यथार्थता’ केँ पहिने स्वीकार कऽ नेने छलैथ, रमेश’क लेल किछु ने किछु आनने छल. जे बेसी काल धरि कल्पना सवारी करैत छलाह ओ दौड़ि के गाम गेलाह आ रमेश’क लेल किछु ने किछु उपहार आनि नेने छलाह. हरियर दुबि पर ठाढ़ गार्ड सीटी बजा देने छल. ट्रेन अपन सीटे बजेलक आ नहुएँ नहुएँ ससरे लागल. लोक सब एखनि धरि रमेश केँ पोटरी थम्हा रहल छलाह. रमेश चाहियो केँ किनको मना नइँ कऽ पाबैत छलाह. किओ अदौरी, किओ कुम्हरौरी, किओ अम्मट, किओ पौती किओ मौनी. जेहेन लोक तेहेन उपहार. दूर ठाढ़ किछु स्त्रीगण लोकनि आधा छिधा घोघ तऽर सँ नोर पोछैत छलथिन. रमेश’क आँखि डबडबा गेलनि. बगल मे बैसल रेखा हुनकर भीजल पीपनी देखि नेने छलीह. अपन दाहिना हाथ सँ हुनकर बामा मुट्ठी पकड़ि नेने छलीह.
रमेश देखलैथ जे रेखा’क मुँह पर आशा’क अनन्त किरण पसरल छल. हुनकर ललाट आई सबसँ बेसी दैदीप्यमान लागैत छल. मोन मे एक सँतुष्टि भेलनि जे अपना लेल नइँ तऽ कम सँ कम रेखा’क लेल खुश रहबाक चाही. आखिर ट्रान्सफरो तऽ हुनके लेल करौने छलथिन. ओ खुश भऽ गेलैथ, मुदा क्षणिक देर’क लेल. गाम’क हजार लोक’क देखभाल वाला जिन्दगी छोड़ि ओ कलकत्ता’क काटि खा जेबा वाला एकाकी जिन्दगी रमेश केँ पहिल बेर असुरक्षित लागय लागलनि. हरियर दुबि आ लाल गुलमोहर’क छटा पाछु छुटि चुकल छल. रेखा’क हाथ एखनो धरि हुनकर हाथ पर छलनि. प्रत्येक स्पर्श एक सँदेश नुकाएल रहैत छैक. रेखा’क स्पर्श मे आश्वासन आ कृतज्ञता’क सँदेश छल. ट्रेन नरायणपूर-मुरली’क सीमा सँ बाहर निकलि चुकल छल. रमेश एक बेर फेर सँ रेखा’क ललाट पर सँतुष्टिक भाव पढ़बाक भरिसक प्रयत्न करय लागलाह. 
